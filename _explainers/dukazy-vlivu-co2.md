---
layout:      explainer
title:       "Empirické důkazy vlivu CO₂ na klima"
slug:        "dukazy-vlivu-co2"
published:   2021-07-01
author:      "Jakub Zamouřil"
weight:      70
tags-scopes: [ svet ]
tags-topics: [ klima ]
cover-source-author: "ActionVance"
cover-source-text: "Unsplash"
cover-source-license: "Unsplash licence"
cover-source-license-url: "https://unsplash.com/license"
cover-source-url: "https://unsplash.com/photos/t7EL2iG3jMc"
perex:     "Ve vědecké komunitě se dnes všeobecně přijímá, že současná změna klimatu je způsobena zvyšováním koncentrací skleníkových plynů v atmosféře, a to zejména oxidu uhličitého. Toto přijetí je dáno množstvím empirických důkazů, z nichž některé si představíme v následujícím explaineru."
---



## Fyzikální pozadí: Proč se klimatologové zabývají zářením a toky energie?

Země je stejně jako ostatní planety obklopena vesmírným vakuem, kterým se energie může šířit pouze ve formě záření. Planety od Slunce energii ve formě záření přijímají a současně také samy vyzařují. A zatímco sluneční záření vidíme, tepelné záření planet je v infračervené oblasti a je pro naše oči neviditelné. Ze zákonů termodynamiky vyplývá, že **má-li planeta ustálenou teplotu, pak množství záření přijatého od Slunce je stejné jako množství záření, které planeta sama vyzáří.**

Atmosféra může způsobit rozdíl mezi tepelným zářením, které vyzařuje povrch planety, a tepelným zářením vycházejícím z horní vrstvy atmosféry (TOA, *top-of-atmosphere*) tím, že část záření pohltí a odrazí zpět k povrchu. Teplota povrchu planety se pak ustálí na vyšší hodnotě, než jakou by planeta měla bez atmosféry. Tomuto mechanismu se říká *skleníkový efekt*.

## Lze skleníkový efekt experimentálně změřit?

Vliv skleníkových plynů na výměnu energie mezi Zemí a okolním vesmírem (neboli *radiační působení skleníkových plynů*) lze vypočítat pomocí fyzikálních modelů. Je to možné díky tomu, že známe fyzikální vlastnosti jednotlivých skleníkových plynů a známe také jejich koncentraci v atmosféře. Nicméně i jejich radiační působení lze přímo experimentálně změřit.

Protože skleníkové plyny část infračerveného záření odráží zpět k Zemi, zesilování skleníkového efektu vede ke snižování množství infračerveného záření, jež uniká do vesmíru, a naopak zvyšování množství infračerveného záření, které přichází k Zemi. Oba tyto jevy byly experimentálně změřeny a potvrzeny.

### Satelitní měření infračerveného záření odcházejícího od Země

Již více než 50 let jsou na oběžné dráze Země satelity vybavené spektrometry, které dokáží měřit spektrum záření odcházejícího od Země. Jedním z prvních takových satelitů byl Nimbus 4 americké agentury NASA (vypuštěn v roce 1970). Od té doby proběhla řada podobných misí, jejichž cílem bylo pozorování naší planety a měření jejích charakteristik. Od vypuštění japonského satelitu ADEOS v roce 1996 pak máme k dispozici měření z nejvyšších vrstev atmosféry téměř nepřetržitě, díky využití různých instrumentů na mnoha dalších satelitech (tím nejnovějším je NOAA-20, vypuštěný v roce 2017). Všechna tato měření ukazují, že **množství záření odcházejícího z horní vrstvy atmosféry do vesmíru klesá.**

{% include figure.html
    name="noaa-20.jpg"
    alt="Počítačová vizualizace satelitu NOAA-20 ve vesmíru."
    caption="Satelit NOAA-20."
    source-text="NASA"
    source-url="https://ceres.larc.nasa.gov/instruments/satellite-missions/"
%}
<!-- TODO: NASA Image License, https://www.nasa.gov/multimedia/guidelines/index.html -->

Naměřené snížení množství infračerveného záření unikajícího do vesmíru mezi lety 1970 a 1996 je zobrazeno v grafu níže. Graf ukazuje relativní výsledek měření v roce 1996 oproti roku 1970. Rovná tečkovaná linka na hodnotě 0 tedy odpovídá měření v roce 1970, zatímco tučná červená křivka odpovídá měření v roce 1996. V grafu je tedy zřetelně vidět, jak se v tomto časovém období snížilo množství záření v infračerveném pásmu, jež od Země odchází.[^1]

{% include figure.html
    name="zmena-unikajiciho-zareni.png"
    alt="[TODO]"
    caption="Změna záření unikajícího do vesmíru mezi lety 1970 a 1996, změřená satelitními přístroji."
    source-text="Harries et al. (2001)"
    source-url="http://doi.org/10.1038/35066553"
%}
<!-- TODO: Překlad grafu: [Czechglobe](https://skepticalscience.com/Czech-translation-of-Scientific-Guide-to-Skepticism.html) -->

Zajímavým faktem je, že každý skleníkový plyn zachycuje trochu jiné vlnové délky záření. Které přesně, to záleží na tvaru jeho molekul. Díky tomuto poznatku je pak snížení unikajícího záření na jednotlivých vlnových délkách možné připsat na vrub konkrétním skleníkovým plynům (viz popisky v grafu). Oxid uhličitý např. zachycuje záření zejména na vlnových délkách okolo vlnočtu[^1] 670 cm<sup>−1</sup> a 2 300 cm<sup>−1</sup>, metan zase kolem vlnočtu 1 300 cm<sup>−1</sup> a 3 000 cm<sup>−1</sup>.

### Měření infračerveného záření přicházejícího k Zemi

Zatímco množství odcházejícího záření klesá, **pozemní stanice zaznamenávají více infračerveného záření přicházejícího k zemi** (viz obrázek níže). Na většině světových stanic bylo mezi lety 1973 a 2008 naměřeno zvýšení množství infračerveného záření (oranžově, červeně). Na některých stanicích k výrazné změně nedošlo (zeleně), a na některých se dokonce množství dopadajícího infračerveného záření snížilo (modře). Tyto místní rozdíly lze vysvětlit různým množstvím vodní páry v dané oblasti v důsledku změny klimatu. Tam, kde oblast je nyní v průměru sušší než dříve, se snížilo množství záření odražené k povrchu vodní parou, a tedy lokálně klesl i celkový skleníkový efekt.

{% include figure.html
    name="trend-ir-zareni.jpg"
    alt="[TODO]"
    caption="Trend množství infračerveného záření přicházejícího k Zemi mezi lety 1973–2008."
    source-text="Wang & Liang (2009)"
    source-url="https://doi.org/10.1029/2009JD011800"
%}

**Z těchto měřená plyne, že se celosvětově zvyšuje množství infračerveného záření dopadjícího k Zemi.** Konkrétně v letech 1973–2008 se intenzita dlohovlnného infračerveného záření zvyšovala tempem 2,2 W/m<sup>2</sup> za dekádu.[^2]

Toto zvyšování přitom nelze vysvětlit možným zvýšením záření od Slunce ze tří důvodů: 1. Zvýšené množství záření je pozorované i v noci. 2. spektrum záření neodpovídá slunečnímu spektru, ale naopak odpovídá spektru tepelného záření odraženého skleníkovými plyny a vodní párou. 3. Měření satelitů na oběžné dráze ukazují, že množství záření přicházejícího od Slunce v posledních 50 letech mírně klesá,[^3] takže ani v tomto případě nemůže jít o příčinu naměřeného zvýšení.

Jediným vysvětlením, které je konzistentní s měřeními, je, že jde o zesílení skleníkového efektu vlivem vyšších koncentrací vodní páry a skleníkových plynů v atmosféře.

## Jaký podíl na změně radiačního působení mají jednotlivé skleníkové plyny?

Jak již bylo zmíněno výše, jednotlivé skleníkové plyny zachytávají různé vlnové délky infračerveného záření, a tak je ze změny spektra možné určit jejich podíl na změně klimatu. Navíc se pomocí těchto měření přicházejícího záření dají ověřit také modely radiačního působení skleníkových plynů. Ukazuje se, že existující modely se velmi dobře shodují s výsledky těchto měření.[^4]

{% include figure.html
    name="spektrum-dlouhovlnneho-zareni.png"
    alt="[TODO]"
    caption="Spektrum dlouhovlnného záření přicházejícího k Zemi (naměřeno v Kanadě v únoru 2006, nadmořská výška cca 200 m)."
    source-text="Evans & Puckrin (2006)"
    source-url="https://ams.confex.com/ams/pdfpapers/100737.pdf"
%}

Při diskusi o vlivu jednotlivých skleníkových plynů se musíme pozastavit nad rolí vodní páry. Ta totiž způsobuje největší část skleníkového efektu, ale nepovažuje se za antropogenní skleníkový plyn. Je to proto, že na její množství v atmosféře lidstvo nemá přímý vliv. Množství vodní páry v atmosféře záleží hlavně na teplotě, protože vyšší teplota znamená vyšší výpar a teplejší vzduch dokáže zadržet více vodní páry.[^5] Jinak řečeno, teplejší atmosféra do sebe dostává více vodní páry z evapotranspirace rostlin a povrchu vodních ploch a oceánů. (Zde je na místě připomenout, že 71 % povrchu Země pokrývají oceány. Množství vodní páry ze zavlažování, chlazení, nebo vaření je oproti vypařování z oceánů naprosto zanedbatelné.)

Když se vzduch ochladí, přebytečná vodní pára zkondenzuje a vyprší. Vliv člověka na množství vodní páry je nepřímý – zvyšováním skleníkového efektu roste teplota atmosféry, která pak obsahuje více vodní páry, což vede k dalšímu oteplení. **Vodní pára tedy zesiluje oteplovací efekt ostatních skleníkových plynů** a nepovažuje se za antropogenní skleníkový plyn, ale za zesilující zpetnou vazbu.[^6]

Se znalostí zvýšení koncentrací skleníkových plynů v atmosféře můžeme fyzikálními výpočty zjistit, že přímé lidské emise jsou celkově zodpovědné za zvýšení záření přicházejícího k Zemi zhruba o 3 W/m<sup>2</sup> a že 2 W/m<sup>2</sup> z toho způsobily emise CO<sub>2</sub>. Nedávno se podařilo tyto hodnoty i experimentálně změřit za pomoci satelitů:[^7] mezi lety 2003 a 2018 se toto člověkem způsobené radiační působení zvýšilo zhruba o 0,5 W/m<sup>2</sup>. Kvůli zpětným vazbám v klimatu, zejména pak následnému zvýšení množství vodní páry v atmosféře, je však tento efekt několikanásobně zesílen.

## Jak změna radiačního působení mění globální teplotu?

Rostoucí množství přicházejícího záření musí zákonitě způsobit zvýšení teploty. Jak vysoké toto zvýšení bude, lze celkem jednoduše vypočítat – je to stejné, jako když zapnete troubu s určitým výkonem a chcete vypočítat teplotu, na které se ustálí její vnitřek. Výpočty ukazují, že zdvojnásobení množství CO<sub>2</sub> v atmosféře vede ke zvýšení radiačního působení o 3,7 W/m<sup>2</sup>, což by bez dalších zpětných vazeb vedlo k oteplení planety zhruba o 1 °C.[^8] [^9]

Ve skutečnosti však v klimatu fungují ještě zpětné vazby – např. zvýšení teploty vede k většímu množství vodní páry v atmosféře a dalšímu oteplení, jak jsme zmínili výše. Jiná zpětná vazba spočívá v tom, že zvýšení teploty způsobuje roztátí sněhu a ledovců, které odrážely velkou část slunečního záření zpět. Tyto a další podobné zpětné vazby způsobují celkové oteplení při zdvojnásobení koncentrace CO<sub>2</sub> o zhruba 3 °C [^10]. Této veličině, tedy globálnímu oteplení způsobenému zdvojnásobením koncentrací CO<sub>2</sub>, se říká *citlivost klimatu*.

## Souhlasí pozorované oteplení s výpočty oteplení způsobeného skleníkovými plyny?

Klimatické modely se používají k predikci působení skleníkových plynů na globální teploty již od 70. let minulého století. Během této doby se průběžně zlepšovaly s tím, jak se zdokonalovala výpočetní technika a zvyšovalo se množství naměřených dat, které byly k dispozici. Ve 21. století jsou již klimatické modely velmi sofistikované a kromě skleníkových plynů modelují celý vodní cyklus, vzdušné a mořské proudění, vliv změn vlhkosti a teploty na rostliny a další parametry ovlivňující zemské klima.

Když v roce 1979 publikovali vědci první souhrnnou zprávu o výsledcích tehdejších klimatologických modelů, nevěděli, zda vývoj klimatu jejich zjištění potvrdí nebo ne. Dnes máme možnost zpětně vyhodnotit, jak si které klimatologické modely vedly. Ve srovnávací studii NASA srovnávalo předpovědi mnoha modelů klimatu se skutečností a ukázalo se, že většina modelů dokázala vývoj globální teploty předpovědět velmi přesně.[^11] [^12]

Protože globální oteplování závisí zejména na množství vypouštěných skleníkových plynů a není možné předpovědět, kolik těchto plynů bude lidstvo v příštích dekádách vypouštět, pracují klimatické modely s určitými scénáři, tedy vždy předpovídají oteplení pro dané množství vypuštěných emisí. V současnosti se ukazuje, že výstupy klimatických modelů se shodují se skutečností, tedy že pozorované oteplení je v rámci odchylky stejně velké jako předpovězené oteplení způsobené skleníkovými plyny. Modelovaná velikost přírodních vlivů, jako je sluneční aktivita, vulkanismus a podobně, se blíží nule.

{% include figure.html
    name="predpovezene-otepleni.jpg"
    alt="[TODO]"
    caption="Pozorované globální oteplení (červeně) a oteplení způsobené skleníkovými plyny předpovězené klimatickými modely (černě)."
    source-text="Gavin Schmidt, NASA"
    source-url="https://climate.nasa.gov/news/2943/study-confirms-climate-models-are-getting-future-warming-projections-right/"
%}
<!-- TODO: NASA Image License, https://www.nasa.gov/multimedia/guidelines/index.html -->

Experimentální důkazy vlivu CO<sub>2</sub> na globální oteplování tedy máme na několika úrovních: máme změřeno, že méně záření opouští planetu a více záření dopadá na povrch a tato měření souhlasí s modely radiačního přenosu v atmosféře a na jejich základě klimatologické modely správně předpovídají vývoj globálních teplot. Nejistoty v našem poznání skleníkového efektu tak souvisí už v podstatě jen s detaily zesilujícího efektu vodní páry a přesnými procesy vzniku oblaků. Nejistoty ohledně budoucího vývoje klimatu ale záleží hlavně na tom, jaké budou budoucí emise skleníkových plynů. Jinak řečeno, největší nejistotou budoucího vývoje klimatu je to, jak se zachová lidstvo.

## Zdroje a další odkazy

* Loeb, N. G., Johnson, G. C., Thorsen, T. J., Lyman, J. M., Rose, F. G., & Kato, S. (2021). [Satellite and ocean data reveal marked increase in Earth's heating rate](https://doi.org/10.1029/2021GL093047). *Geophysical Research Letters*, 48.

[^1]: Vysvětlení jednotek **vlnočet** a **jasová teplota**: *Vlnočet* označuje počet vln na jeden centimetr a má jednotku cm<sup>−1</sup>. Převrácenou hodnotou vlnočtu je *vlnová délka*, *frekvence* je vlnočtu přímo úměrná. Fyzici někdy pojmy vlnočet, vlnová délka a frekvence zaměňují, protože je lze navzájem snadno převádět.

    *Jasová teplota* je jeden ze způsobů jak vyjádřit intenzitu záření. Zjednodušeně řečeno, teplejší těleso vyzařuje s vyšší intenzitou než chladnější a vyjádření pomocí teploty je mnohdy praktičtější. Ve zmíněném grafu tedy můžeme vidět například změnu jasové teploty v oblasti 1 300 cm<sup>−1</sup> (CH<sub>4</sub>) o 2 K. To znamená, že kvůli pohlcování záření zvýšeným množstvím methanu je meřená intenzita záření pro tuto frekvenci v roce 1996 nižší než byla v roce 1970.

[^2]: Wang, K., & Liang, S. (2009). [Global atmospheric downward longwave radiation over land surface under all-sky conditions from 1973 to 2008](https://doi.org/10.1029/2009JD011800). *Journal of Geophysical Research*, 114.

[^3]: Usoskin, I. G. (2008). [A History of Solar Activity over Millennia](https://doi.org/10.12942/lrsp-2008-3). *Living Rev. Sol. Phys.* **5,** 3.

[^4]: Puckrin, E., Evans, W F. J., Li, J., & Lavoie, H. (2004). [Comparison of clear-sky surface radiative fluxes simulated with radiative transfer models](https://doi.org/10.5589/m04-044). *Canadian Journal of Remote Sensing*, 30:6, 903–912.

[^5]: Více o parametrech, na kterých závisí koncentrace vodní páry ve vzduchu je například v článku [Vlhkost vzduchu](https://cs.wikipedia.org/wiki/Vlhkost_vzduchu) na české Wikipedii.

[^6]: Kromě toho se vodní pára vyskytuje prakticky výhradně ve spodních 10 km atmosféry, zatímco ostatní skleníkové plyny působí zejména ve vyšších vrstvách.

[^7]: Kramer, R. J., He, H., Soden, B. J., Oreopoulos, L., Myhre, G., Forster, P. M., & Smith, C. J. (2021). [Observational Evidence of Increasing Global Radiative Forcing](https://doi.org/10.1029/2020GL091585). *Geophysical Research letters*, 48.

[^8]: Výpočet je následující. V rovnováze je energie přicházejícího záření rovna energii odcházejícího záření. Množství odcházejícího záření je dáno Stefanovým–Boltzmannovým zákonem: $$F = -\sigma T^4$$. Když se množství přicházejícího záření zvýší, musí se zvýšit i množství odcházejícího záření a tedy i teplota povrchu. Při zdvojnásobení koncentrace CO<sub>2</sub> dojde k nárůstu radiačního působení $$\Delta F_{2\times CO_2}$$ a v důsledku toho k nárůstu teploty $$\Delta T_{2 \times CO_2}$$. Taylorovým rozvojem můžeme vypočítat:

    $$
    \Delta F_{2\times CO_2} = \frac{dF}{dT} \Delta T_{2\times CO_2} = 4 \sigma T^3 \Delta T_{2\times CO_2}
    $$

    Budeme-li předpokládat efektivní teplotu *top-of-atmosphere* 255 K, konstantní gradient teploty, z radiačních modelů vycházející hodnotu $$\Delta F_{2\times CO_2}$$ okolo 4 W/m<sup>2</sup> a Stefanovu–Boltzmannovu konstantu $$\sigma = 5,67 \cdot 10^{-8}\, W m^{-2} K^{−4}$$, dává výpočet hodnotu **citlivosti klimatu bez zpětných vazeb** přibližně 1 K.

[^9]: Hansen, J., Lacis, A., et al. (1984). [Climate sensitivity: Analysis of feedback mechanisms](https://pubs.giss.nasa.gov/abs/ha07600n.html). In *Climate Processes and Climate Sensitivity*. J.E. Hansen and T. Takahashi, Eds., AGU Geophysical Monograph 29, Maurice Ewing Vol. 5. American Geophysical Union, pp. 130-163.

[^10]: Explainer na webu Carbon Brief: [How scientists estimate climate sensitivity](https://www.carbonbrief.org/explainer-how-scientists-estimate-climate-sensitivity).

[^11]: Hausfather, Z., Drake, H. F., Abbott, T., & Schmidt, G. A. (2020). [Evaluating the performance of past climate model projections](https://doi.org/10.1029/2019GL085378). *Geophysical Research Letters*, 47.

[^12]: Shrnutí zmíněné srovnávací studie na webu NASA: [Study Confirms Climate Models are Getting Future Warming Projections Right](https://climate.nasa.gov/news/2943/study-confirms-climate-models-are-getting-future-warming-projections-right/).
