---
layout:      explainer
title:       "Jakou roli hrají emise CO₂ z výroby cementu v klimatické změně?"
slug:        "emise-vyroba-cementu"
published:   2021-02-13
author:      "Ondráš Přibyla"
weight:      73
tags-scopes: [ svet ]
tags-topics: [ emise ]
cover-source-text: "Wikimedia Commons"
cover-source-url: "https://commons.wikimedia.org/wiki/File:Factory_of_National_Cement_Share_Company.jpg"
perex:       "Kdyby byl cementárenský průmysl státem, byly by jeho emise třetí největší na světě, hned po Číně a USA. V roce 2015 způsobila výroba cementu přibližně 2,8 miliard tun CO<sub>2</sub>, tedy asi 8 % světové produkce. To je asi čtyřikrát více než letecká doprava.  Můžeme očekávat, že díky rozvoji měst bude poptávka po cementu a betonu ve světovém měřítku dále narůstat, ale zároveň pro naplnění cílů Pařížské dohody bude nutné dramaticky snížit emise z výroby cementu, což se zatím příliš nedaří."
---

{% include preview-box.html
    class="highlight-text-box"
    text="**Beton** je směs písku nebo štěrku a cementu, který při tuhnutí betonu písková a štěrková zrna slepí. **Cement** samotný je směsí oxidu vápenatého (CaO) oxidu křemičitého (Si<sub>2</sub>O) a malých množství oxidů hliníku a železa -- podrobněji viz [Wikipedie](https://cs.wikipedia.org/wiki/Cement#Slo%C5%BEen%C3%AD_cementu).
"
%}

## Proč výroba cementu produkuje tolik CO<sub>2</sub>?

Cement se vyrábí zahříváním směsi vápence a jílů na teploty okolo 1450 °C, kdy působením se působením tepla vápenec rozkládá na oxid vápenatý a oxid uhličitý.

{:.equation}
CaCO<sub>3</sub> + teplo ⟶ CaO + CO<sub>2</sub>

**Výroba jedné tuny cementu vytvoří asi 1–1,25 tun CO<sub>2</sub>**, podle efektivity spalovacího procesu při zahřívání. Zhruba polovina z těchto emisí souvisí se spalováním uhlí nebo plynu při zahřívání cementových pecí a s naftou potřebnou k dolování a dopravě materiálů. Druhá polovina emisí z výroby cementu je způsobena výše zmíněnou chemickou reakcí. To je také důvod, proč je technologicky obtížné emise z výroby cementu snížit -- nahrazení fosilních paliv obnovitelnými zdroji nemění povahu chemické reakce.

## A co beton? Neváže se CO<sub>2</sub> při tuhnutí betonu zpět?

Tuhnutí betonu a tuhnutí malty jsou dva chemicky velmi odlišné procesy, a je potřeba je rozlišovat. Malta je směs hašeného vápna Ca(OH)<sub>2</sub> s vodou a pískem a [tuhnutí malty](https://cs.wikipedia.org/wiki/Malta_(materi%C3%A1l)) spočívá ve vázání CO<sub>2</sub> ze vzduchu a přeměně hašeného vápna na vápenec.

Tuhnutí betonu je ale jiný a v jistém smyslu složitější proces. Nezpůsobuje jej reakce se vzduchem, ale reakce s vodou, při které vznikají tzv. [hydratační produkty](http://homel.vsb.cz/~khe0007/Predmety/Stavebni%20hmoty/Prednaska_c.6.pdf). To jsou sloučeniny obsahující chemicky vázanou (krystalovou) vodu. Tyto hydratační produkty jsou ve vodě nerozpustné a velmi pevné. K vázání CO<sub>2</sub> při tom nedochází a ztuhlý beton vápenec téměř neobsahuje.

K velmi slabému vázání CO<sub>2</sub> ze vzduchu dochází až při zvětrávání betonu, kdy působením vody a oxidu uhličitého vzniká zejména na povrchu betonu vápenec. Tento proces je ale nežádoucí, zhoršuje kvalitu betonu a proto se mu snažíme zabránit.

## Které státy mají vysoké emise z výroby cementu?

Čína produkuje přibližně 60 % světového cementu, následována Indií se 7 % světové produkce.

## Kolik emisí pochází z produkce cementu v Česku?

Data Eurostatu ukazují, že v roce 2016 tvořily emise z výroby cementu v ČR asi 1,7 milionů tun CO<sub>2</sub> jako důsledek procesu reakce. Emise vycházející ze spalování CO<sub>2</sub> při výrobě Eurostat samostatně neuvádí, ale na základě známých parametrů efektivity lze očekávat, že budou okolo 1,7–1,9 milionů tun CO<sub>2</sub>. Celkové emise spojené s výrobou cementu v ČR jsou tedy 3,4–3,6 milionů tun CO<sub>2</sub>, což je přibližně 2,7 % celkových emisí skleníkových plynů v ČR. (V tomto údaji 2,7 % je započtena celková produkce všech skleníkových plynů v ČR, vč. methanu, N<sub>2</sub>O a dalších, formou přepočtu na ekvivalentní množství CO<sub>2</sub>.)

## Je možné emise z výroby cementu snížit?

Dlouhodobé scénáře vývoje očekávají, že poptávka po cementu ve světě naroste o 12–23% do roku 2050. Zároveň pro naplnění Pařížské dohody a omezení oteplování na 2 °C, musejí emise z výroby cementu klesnout do roku 2050 asi o čtvrtinu. Snížení emisní intenzity výroby je možné dosáhnout několika způsoby:

1. Zvýšení efektivity spalování v pecích nebo použitím alternativních paliv (vodík, biomasa).
2. Snížení množství oxidu vápenatého v cementu a jeho nahrazení jinými sloučeninami.
3. Zachycování uhlíku (CCS, _carbon capture and storage_) při výrobě cementu.

## Hlavní zdroje

* Carbon Brief: [Q&A: Why cement emissions matter for climate change](https://www.carbonbrief.org/qa-why-cement-emissions-matter-for-climate-change)
* http://homel.vsb.cz/~khe0007/Predmety/Stavebni%20hmoty/Prednaska_c.6.pdf
* https://essd.copernicus.org/articles/10/195/2018/essd-10-195-2018.pdf
