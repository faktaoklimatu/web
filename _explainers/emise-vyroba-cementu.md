---
layout:      explainer
title:       "Jakou roli hrají emise CO₂ z výroby cementu v klimatické změně?"
slug:        "emise-vyroba-cementu"
published:   2021-02-13
author:      "Ondráš Přibyla"
weight:      73
tags-scopes: [ svet ]
tags-topics: [ emise ]
cover-source-text: "Wikimedia Commons"
cover-source-url: "https://commons.wikimedia.org/wiki/File:Factory_of_National_Cement_Share_Company.jpg"
perex:       "Kdyby byl cementárenský průmysl státem, byly by jeho emise třetí největší na světě, hned po Číně a USA. V roce 2015 způsobila výroba cementu přibližně 2,8 miliard tun CO<sub>2</sub>, tedy asi 8 % světové produkce. To je zhruba čtyřikrát více než letecká doprava.  Můžeme očekávat, že díky rozvoji měst bude poptávka po cementu a betonu ve světovém měřítku dále narůstat. Pro naplnění cílů Pařížské dohody bude zároveň nutné dramaticky snížit emise z výroby cementu, což se zatím příliš nedaří."
---

{% include preview-box.html
    class="highlight-text-box"
    text="**Cement** vs.**Beton**. Beton je směs písku, vody a cementu, který při tuhnutí písková zrna slepí. Cement samotný je směsí oxidu vápenatého (CaO) oxidu křemičitého (Si<sub>2</sub>O), podrobněji viz [Wikipedie](https://cs.wikipedia.org/wiki/Cement#Slo%C5%BEen%C3%AD_cementu).
"
%}

## Proč výroba cementu produkuje tolik CO<sub>2</sub>?

**Výroba jedné tuny cementu vytvoří přibližně 1–1,2 tun CO<sub>2</sub>**. Oxid uhličitý přitom vzniká dvěma způsoby: jednak jako produkt chemické reakce, a jednak při spalování uhlí nebo plynu při zahřívání. Cement se vyrábí v pecích, zahříváním směsi rozemletého vápence a jílů na teploty okolo 1450 °C. Působením tepla vápenec rozkládá na oxid vápenatý a oxid uhličitý a tato chemická reakce je zodpovědná přibližně za polovinu emisí CO<sub>2</sub> z výroby cementu: 

{% include figure.html
    name="vzorec.svg"
    alt="CaCO3 + teplo ⟶ CaO + CO2"
%}

Druhá polovina emisí z výroby cementu je důsledkem spalování uhlí nebo plynu při zahřívání. Zatímco zahřívání je možné provádět i s mnohem nižšími emisemi, například spalováním vodíku, oxid uhličitý z chemické reakce není prakticky možné snížit. Proto je dekarbonizace výroby cementu tak obtížná. 

{% include figure.html
    name="diagram.svg"
    alt="Asi polovina emisí vzniká při výrobě tepla pro chemicko reakci, druhá polovina vzniká při samotné chemické reakci."
%}

## Neváže se CO<sub>2</sub> při tuhnutí betonu zpět?

Představa, že se při tuhnutí váže CO<sub>2</sub> zpět do betonu je častý omyl. Pro vysvětlení je potřeba rozlišovat mezi maltou a betonem, jejichž tuhnutí jsou velmi odlišné procesy. **Malta** je směs hašeného vápna Ca(OH)<sub>2</sub> s vodou a pískem a [tuhnutí malty](https://cs.wikipedia.org/wiki/Malta_(materi%C3%A1l)) spočívá ve vázání CO<sub>2</sub> ze vzduchu a přeměně hašeného vápna na vápenec. **Tuhnutí betonu** je ale jiný a v jistém smyslu složitější proces. Nezpůsobuje jej reakce se vzduchem, ale reakce s vodou, při které vznikají tzv. [hydratační produkty](http://homel.vsb.cz/~khe0007/Predmety/Stavebni%20hmoty/Prednaska_c.6.pdf), tedy sloučeniny obsahující chemicky vázanou krystalovou vodu. Tyto hydratační produkty jsou ve vodě nerozpustné a velmi pevné. K vázání CO<sub>2</sub> při tom nedochází a ztuhlý beton vápenec téměř neobsahuje.

K velmi slabému vázání CO<sub>2</sub> ze vzduchu dochází až při zvětrávání betonu, kdy působením vody a oxidu uhličitého vzniká zejména na povrchu betonu vápenec. Zvětrávání ale zhoršuje kvalitu betonu, a proto se mu snažíme zabránit.

## Které státy vyrábí nejvíce cementu?

V současné době je zdaleka největším producentem cementu Čína, kde se vyrábí přibližně 60 % světové produkce. To je ale důsledek poměrně nedávného vývoje -  ještě vroce 1990 Čína vyráběla méně než čtvrtinu světové produkce. Dalším významní producenti cementu jsou Indie, USA a Evropská unie. Zatímco v USA a EU výroba cementu postupně klesá, v Indii a dalších rozvíjejících se ekonomikách očekáváme další růst. 

{% include figure.html
    name="vyroba-svet.svg"
    alt="V roce 2018 se ve světě vyrobily asi 4 miliardy tun cementu."
%}

## Kolik emisí pochází z produkce cementu v Česku?

V roce 2018 vzniklo v České republice kvůli produkci cementu celkem asi 3,8 miliónů tun CO<sub>2</sub> což je přibližně 2,7 % celkových emisí skleníkových plynů v ČR. (V tomto údaji 2,7 % je započtena celková produkce všech skleníkových plynů v ČR přepočtených na ekvivalentní množství CO<sub>2</sub>.). Tyto emise se v emisním účetnictví řadí do dvou různých kategorií: emise z chemické reakce se započítávají jako **průmyslové procesy** zatímco emise spojené se zahříváním jsou zařazeny v kategorii **spalování v průmyslu**.

{% include figure.html
    name="emise-cr.svg"
    alt="V roce 2018 se ve světě vyrobily asi 4 miliardy tun cementu."
%}

## Je možné emise z výroby cementu snížit?

Dlouhodobé scénáře vývoje očekávají, že poptávka po cementu ve světě naroste o 12–23 % do roku 2050. Zároveň pro naplnění Pařížské dohody a omezení oteplování na 2 °C musejí emise z výroby cementu klesnout do roku 2050 asi o čtvrtinu. Snížení emisní intenzity výroby je možné dosáhnout několika způsoby:

1. Zvýšení efektivity spalování v pecích nebo použitím alternativních paliv (vodík, biomasa).
2. Snížení množství oxidu vápenatého v cementu a jeho nahrazení jinými sloučeninami.
3. Zachycování uhlíku (CCS, _carbon capture and storage_) při výrobě cementu.

## Zdroje

* Carbon Brief: [Q&A: Why cement emissions matter for climate change](https://www.carbonbrief.org/qa-why-cement-emissions-matter-for-climate-change)
* [Materiály k přednášce o betonu](http://homel.vsb.cz/~khe0007/Predmety/Stavebni%20hmoty/Prednaska_c.6.pdf), VŠB – Technická univerzita Ostrava
* Robbie M. Andrew: [Global CO<sub>2</sub> emissions from cement production](https://essd.copernicus.org/articles/10/195/2018/essd-10-195-2018.pdf)
* https://d-nb.info/1163628514/34
