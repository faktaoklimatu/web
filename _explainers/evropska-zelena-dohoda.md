---
layout:      explainer
title:       "V čem spočívá Zelená dohoda pro Evropu?"
slug:        "evropska-zelena-dohoda"
published:   2021-05-24
author:      "Jakub Zamouřil"
weight:      74
tags-scopes: [ evropa ]
tags-topics: [ opatreni ]
cover-source-author: "Bart van Dijk"
cover-source-text: "Unsplash"
cover-source-license: "Unsplash licence"
cover-source-license-url: "https://unsplash.com/license"
cover-source-text: "Zelená dohoda pro Evropu"
cover-source-url: "https://unsplash.com/photos/DqGIaY0K08o"
perex:       "Evropská komise v prosinci 2020 představila Zelenou dohodu pro Evropu, která nastiňuje klimatické ambice EU na příštích 30 let. Co tato dohoda obsahuje?"
---

Název The New Green Deal je variací na The New Deal, zaváděný ve Spojených státech amerických v období velké hospodářské krize. Zatímco americká dohoda byla souborem politik, reforem a opatření jejíchž cílem bylo reformování ekonomiky v době hospodářské krize, Zelená dohoda pro Evropu má za úkol připravit Evropu na život ve světě, který je omezený realitou globální klimatické změny. Některé dílčí politiky byly již zavedeny a ukázaly se být efektivní. Například systém pro obchodování s povolenkami se ukázal být účinným ve snižování emisí a klíčové pro dosažení budoucích emisních limitů.

## Jaké jsou hlavní cíle dohody?

* **Přechod na klimaticky neutrální hospodářství do roku 2050**, tedy omezit vypouštění skleníkových plynů na množství, z atmosféry odebrat, aby Evropa přestala přispívat k probíhající změně klimatu.

* **Transformace na dlouhodobě udržitelnou ekonomiku**, aby byl možný její růst a současně se nezvyšovalo využívání přírodních zdrojů.

Očekává se, že vedlejšími projevy této transformace bude i výrazné zlepšení kvality ovzduší ve městech, zlepšení životního prostředí a rozvoj nových odvětví průmyslu díky investicím do výzkumu a vývoje. Důležitou součástí dohody jsou také návrhy konkrétních mechanismů, které mají zajistit, aby tato transformace byla k lidem spravedlivá a nevedla k znevýhodnění určitých skupin obyvatel nebo regionů.

Evropská komise připouští, že k zastavení globální změny klimatu nestačí, aby Evropa v této oblasti jednala sama. Proto komise plánuje využít politický vliv sjednocené EU, její expertízu v technické oblasti a její finanční prostředky k podpoře ostatních světových zemí, aby směřovaly ke stejnému cíli. Zároveň uznává, že může být nutné chránit evropské zdroje a konkurenceschopnost vůči zemím, které by odmítly postupovat v souladu s klimatickými cíli, například vyšším zdaněním výrobků dovezených z těchto zemí.


## Jaké konkrétní kroky dohoda navrhuje?

### Výroba elektřiny a tepla

V praxi dohoda cílí nejvíce na energetický sektor, který v EU produkuje největší množství emisí skleníkových plynů. Cílem je téměř **kompletní dekarbonizace energetiky** tedy odstoupení od využívání uhlí, zemního plynu a ropy a jejich nahrazení obnovitelnými nebo jadernými zdroji. Zejména je Evropskou komisí doporučována stavba pobřežních větrných elektráren, které jsou v současnosti nejlevnějším a nejefektivnějším obnovitelným zdrojem elektřiny. Ačkoli některé evropské státy odporují výstavbě nových jaderných reaktorů, možnost jejich výstavby byla podmínkou některých zemí (včetně České republiky) pro souhlas s přijetím Evropské zelené dohody. Různé země mají totiž různé podmínky a možnosti, jak dosáhnout klimatické neutrality, a dle premiérů České republiky a Maďarska by bez nových jaderných reaktorů nebylo možné v těchto zemích klimatické neutrality dosáhnout.

Pomoci k dosažení klimatické neutrality v energetickém sektoru má i **zvyšování efektivity spotřebičů** a **snižování energetické náročnosti budov**, což celkově sníží nároky na množství vyrobené energie. V plánu je také kompletní propojení a digitalizace evropských energetických sítí.

### Průmysl

V průmyslové oblasti dohoda cílí na výzkum a inovace vedoucí k dlouhodobé udržitelnosti. V současnosti se většina výrobků vyrobí z prvotních surovin a na konci své životnosti jsou vyhozeny bez dalšího využití – pouze 12 % výrobků pochází z recyklovaných materiálů. Cílem této dohody je do roku 2050 v co nejvíce odvětvích **dosáhnout cirkulární ekonomiky**, tedy využívání odpadu a recyklovaných materiálů k výrobě nových výrobků, zvyšování jejich životnosti a minimalizace množství nevyužitelného odpadu. Toto opatření zároveň sníží nutnost těžby nerostných surovin a tím uleví životnímu prostředí.

Evropská unie bude také výrazně **investovat do výzkumu a vývoje nových udržitelných technologií** a plánuje do roku 2030 začít tyto technologie aktivně využívat v průmyslu. Mezi tyto technologie se řadí například nízkouhlíkový proces výroby oceli, palivové články na vodík či jiná alternativní paliva, nové typy baterií, či zařízení na zachycování, ukládání a využívání oxidu uhličitého.

### Zemědělství

Dohoda cílí i na **rozšíření ekologického zemědělství, snížení množství užívaných pesticidů a dalších chemikálií**. Důležitým bodem je omezení či zákaz dovozu jídla, které nebude splňovat standardy Evropské unie. Z textu dohody není zřejmé, zda je v plánu omezování živočišné produkce, jejíž snížení označila [nedávná vědecká zpráva](https://www.czechsight.cz/pres-11-000-vedcu-podporilo-vyhlaseni-klimaticke-nouze/) jako důležitou součást boje proti klimatickým změnám.

### Doprava

V oblasti dopravy se plánuje **podpora výstavby dobíjecích stanic** pro elektromobily, vodíkových čerpacích stanic a **vyšší zdanění emisí z lodní a letecké dopravy**. Dalším záměrem je zpřísnění limitů pro znečištění vody i ovzduší velkými zaoceánskými loděmi.

### Biodiverzita

Mezi cíle dohody patří i zastavení ztráty biodiverzity a vymírání druhů na území Evropy. Tomu má pomoci **rozšíření území chráněných krajinných oblastí**, zalesňování, omezení používání chemikálií či **šetrnější rybolov**. Životnímu prostředí i adaptaci na změnu klimatu má pak pomoci obnova přirozených funkcí krajiny, včetně přirozené zádrže vody v krajině.

### Podpora regionů

K zajištění **spravedlivé transformace** pomůže tzv. **Just Transition Fund** ve výši 100 miliard eur, který zajistí přímý přísun investic regionům, které by mohly být transformací znevýhodněny (což jsou např. uhelné regiony v ČR či v Polsku). Současně je také součástí plánu podpora těch skupin obyvatel, které by si nemohly dovolit přechod k alternativním zdrojům energie, popř. zateplení domů.


## Jak se Zelená dohoda pro Evropu promítá do legislativy jednotlivých zemí?

Samotná Zelená dohoda pro Evropu je pouze akční plán, jehož jednotlivé kapitoly Evropská komise postupně rozpracovává do detailů ve strategiích pro jednotlivá odvětví. Ze Zelené dohody tedy pramení např. Evropská strategie pro průmysl,  Evropská strategie pro biodiverzitu, strategie *“Farm to fork”* zaměřující se na zásobování jídlem a další. Z těchto strategií pak postupně vznikají konkrétní směrnice[^1] či nařízení[^2] v daných sektorech.

Hlavním legislativním výsledkem Zelené dohody pro Evropu potom bude balíček nařízení a směrnic nazvaný *“[Fit for 55](https://www.europarl.europa.eu/legislative-train/theme-a-european-green-deal/package-fit-for-55)”*, jehož finalizace je plánována v létě 2021. Tento balíček, jehož součástí bude i plánovaný Evropský klimatický zákon, by měl nastavit pravidla v jednotlivých odvětvích tak, aby bylo v EU dosaženo snížení emisí o 55 % do roku 2030 a klimatické neutrality do roku 2050, a současně bylo dosaženo i ostatních cílů zmíněných výše.

Protože každá země má své unikátní problémy a prostředky, každá země EU si připravuje vlastní [klimaticko-energetický plán](https://ec.europa.eu/energy/sites/ener/files/documents/cs_final_necp_main_cs.pdf). První verzi těchto plánů evropské země vypracovaly v roce 2019. Evropská komise poté jednotlivé plány zhodnotila a dala jednotlivým státům doporučení, jak tyto plány vylepšit. Aktualizace těchto národních plánů na základě dosaženého pokroku a získaných zkušeností a doporučení poté proběhne v roce 2023. Každé dva roky jsou pak jednotlivými zeměmi vydávány zprávy o průběhu plnění těchto plánů. Evropská komise pak na základě těchto zpráv má přehled o průběhu plnění Zelené dohody na evropské úrovni.

Současně si také každá země připravuje svůj dlouhodobý klimatický plán (*national long term strategy*) – v ČR je to [Politika ochrany klimatu](https://www.mzp.cz/cz/politika_ochrany_klimatu_2017). Tento dokument obsahuje přehled opatření vedoucích k mitigaci a adaptaci na změnu klimatu a plán množství budoucích emisí skleníkových plynů na území státu.

## Jak bude Zelená dohoda pro Evropu financována?

Opatření popsaná v tomto plánu budou vyžadovat značné investice – Evropská komise odhaduje, že k splnění současných cílů bude nutné ročně investovat zhruba 260 miliard eur, což je přibližně **1,5 % evropského HDP**. Tyto investice budou financovány z kombinace rozpočtu EU, národních rozpočtů a soukromých investic za pomoci Evropské investiční banky a zisků z prodeje emisních povolenek.

Tento investiční plán bude vyžadovat rozsáhlé změny v systémech evropského financování a [je označován jako "ambiciózní"](https://eeb.org/library/game-changer-financing-the-european-green-deal/), přesto Zelenou dohodu pro Evropu některé ekologické organizace považují za nedostatečnou a [volají po zvýšení jejích cílů](https://www.greenpeace.org/czech/clanek/5252/evropsky-green-deal-je-krok-spravnym-smerem-ale-sam-o-sobe-nestaci/). Pro srovnání, v 90. letech investovala Česká republika i [více než 2 % svého HDP](https://ekolist.cz/cz/zpravodajstvi/zpravy/investice-do-zivotniho-prostredi-stagnuji-tvrdi-statistici) do obnovy a ochrany životního prostředí poškozeného totalitním režimem – tyto investice vedly např. k odsíření uhelných elektráren či modernizaci těžkého průmyslu a zpracování odpadů, což značně zlepšilo místní kvalitu ovzduší i zdraví obyvatel.

Aby bylo zajištěno, že tyto finance budou přiřazeny pouze projektům, které skutečně pomohu k dosažení cílů Zelené dohody pro Evropu, Evropská komise vytvořila nový nástroj nazvaný *“EU Taxonomy”*. Tento nástroj přináší jasná kritéria, pomocí kterých je možné všechny projekty a investice kategorizovat podle jejich přínosu Zelené dohodě. Financovány pak budou pouze projekty s pozitivním přínosem podle této taxonomie.

## Poznámky

[^1]: Směrnice je právní akt stanovující cíl, který musejí všechny země EU splnit. Je však na jednotlivých zemích, jak formulují příslušné vnitrostátní zákony a jak těchto cílů dosáhnou.
[^2]: Nařízení je právní akt, který se uplatňuje jednotně ve všech zemích Unie, a to okamžitě po jeho vstupu v platnost, aniž by se musel provádět do vnitrostátního práva.