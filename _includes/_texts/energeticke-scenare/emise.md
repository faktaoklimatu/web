### Emise skleníkových plynů

Většina z pokrytých studií nějakým způsobem počítá emise CO<sub>2</sub> v energetice a jakého snížení dosáhne jejich scénář v roce 2030. Takové odhady typicky stojí na emisních koeficientech, tedy kolik gramů CO<sub>2</sub> (nebo CO<sub>2</sub>eq) způsobí hrubá výroba 1 kWh elektřiny. Emisní koeficienty jsou dvou druhů:
1. **Přímé emise:** zahrnují jen provoz elektrárny (u fosilních zdrojů to je hlavně CO<sub>2</sub> vypouštěné při spalování).
2. **Emise celého cyklu:** navíc zahrnují emise spojené se stavbou elektrárny a výrobou jejích komponent (např. tavení křemíku pro solární panely), emise spojené s těžbou a úniky skleníkových plynů při těžbě a transportu surovin (např. u zemního plynu).

Pokud bychom se chtěli jen dívat na úspory v emisích skleníkových plynů produkovaných na českém území, tak to nejlépe vyjádří přímé emise (příp. doplněné o emise související s těžbou uhlí). Takovéto národní emise srovnáváme v mnohých [našich infografikách](/temata/emise/) a také se na ně vztahují emisní cíle Evropské unie a Česka.

Na druhou stranu, pokud nás v důsledku nejvíce zajímá celosvětová suma emisí a český přínos k ní, tak to nejlépe vyjádří emise celého cyklu. Fakta o klimatu se přiklání k tomuto druhému pohledu z několika důvodů:
* Není hodnotné snižovat české emise za cenu výrazného navýšení emisí jinde. Proto naše metrika potřebuje zachytit i takové případné navýšení jinde.
* Scénáře transformace elektroenergetiky stojí na výrazném zvyšování obnovitelných zdrojů, jejichž přímé emise jsou téměř nulové. Přímé emise tedy do určité míry těmto zdrojům oproti konvenčním fosilním zdrojům straní. Emise celého cyklu jsou férovější.

Pro výpočet emisí tedy používáme emisní koeficienty celého cyklu, konkrétně mediánové hodnoty z páte hodnotící zprávy IPCC (Tabulka A.III.2 v [příloze III](https://www.ipcc.ch/site/assets/uploads/2018/02/ipcc_wg3_ar5_annex-iii.pdf)).
