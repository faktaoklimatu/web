
### Rozdělení zdrojů do kategorií: rok 2019
Pro výrobu za rok 2019 vycházíme z dat [Energetického regulačního úřadu](https://www.eru.cz) (ERÚ) a uvažujeme množství vyrobené elektřiny z dané suroviny nehledě na typ elektrárny, ve které byla vyrobena. Pro instalovaný výkon v roce 2019 vycházíme z dat ERÚ a státní akciové společnosti [OTE](https://www.ote-cr.cz/cs), která má v Česku roli operátora trhu s elektřinou a plynem. Jednotlivé kategorie určujeme takto:

* **uhlí**: Pro instalovaný výkon uvažujeme všechny tzv. _parní elektrárny_ kromě těch, kde probíhá spalování čisté biomasy a kromě spaloven komunálního odpadu (obě výjimky podle registru OTE). Jako uhelné elektrárny a teplárny tedy uvažujeme i ty, ve kterých probíhá spoluspalování biomasy (poměrně časté) nebo spoluspalování zemního plynu či ostatních plynů (např. důlních plynů, vysokopecních plynů, aj.).
* **plyn**: Pro instalovaný výkon uvažujeme malé plynové kogenerační jednotky (teplárny, které vyrábějí i elektřinu) a velké paroplynové elektrárny včetně těch, které spalují koksárenský plyn vyrobený z uhlí. Ve výrobě uvažujeme jak zemní plyn, tak všechny ostatní plyny (koksárenský, důlní, vysokopecní, aj.). Část z těchto ostatních plynů se fakticky spoluspaluje v uhelných elektrárnách (viz výše).
* **biomasa**: Pro instalovaný výkon uvažujeme pouze elektrárny v registru OTE v kategorii _spalování čisté biomasy_. Pro výrobu uvažujeme veškerou elektřinu z biomasy včetně úměrné části vyrobené ze spoluspalování. Koeficient využití tedy je u biomasy trochu nadsazený.
* **bioplyn**: Data o instalovaném výkonu bioplynových stanic jsou z registru OTE, výroba z bioplynu probíhá téměř výhradně v těchto zařízeních a tak dobře odpovídají instalovanému výkonu.

Kromě toho zbývá malá kategorie ostatních zdrojů, které v grafikách pro přehlednost nezobrazujeme (protože energetické scénáře je typicky neuvádějí). Jejich instalovaný výkon je asi 320 MW, tedy asi 1,5 % celkového výkonu. Tento výkon odpovídá spalovnám odpadu a dalším malým kogeneračním jednotkám, ke kterým nemáme dostupná data. Ostatní výroba je 0,27 TWh, tedy jen asi 0,3 % celkové výroby. Zde zahrnujeme komunální a průmyslový odpad, odpadní teplo, topné oleje a ostatní kapalná paliva. Tedy výroba opět přímo neodpovídá zdrojům, ale v celkovém pohledu je tato kategorie zanedbatelná.