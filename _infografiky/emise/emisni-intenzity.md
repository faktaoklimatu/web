---
layout:     infographic
title:      "Emisní intenzity světových regionů"
slug:       "emisni-intenzity"
redirect_from: "/emisni-intenzity"
weight:     91
tags:       [ emise, svet, CO2 ]
caption:    "Srovnání emisních intenzit ekonomik a HDP na osobu pro vybrané státy a světové regiony za rok 2015, doplněné o emise skleníkových plynů na osobu a celkovou populaci."
dataset:    "emise-svet"
---

<!--
Nadpis do grafiky:
    Emisní intenzity světových regionů
Podnadpis do grafiky:
    Srovnání emisních intenzit ekonomik a HDP na osobu pro vybrané státy a světové regiony za rok 2015, doplněné o emise skleníkových plynů na osobu a celkovou populaci.
Slug: 
    emisni-intenzity
Další úpravy:
    Doplnit světový průměr - x = 439, y = 14 851 (a tedy emise na osobu 6,53)
 -->

## Jak číst tento graf?

* Hrubý domácí produkt (HDP) na osobu je určitým měřítkem životní úrovně obyvatel (ačkoli samozřejmě neúplným měřítkem) a přímo úměrně souvisí s průměrným příjmem. **Graf dává do souvislosti hmotnou životní úroveň a množství emisí <glossary id="antropogennisklenikoveplyny">skleníkových plynů</glossary> vyprodukovaných na jednotku HDP (tzv. <glossary id="emisniintenzitaekonomiky">emisní intenzita ekonomiky</glossary>), tyto dvě veličiny společně určují množství emisí na osobu.**
* Horizontální osa znázorňuje emisní intenzity ekonomik, vyjádřené v gramech uvolněného <glossary id="co2eq">CO<sub>2</sub>eq</glossary> na dolar vyprodukovaného HDP.
* Vertikální osa zobrazuje hmotnou životní úroveň vyjádřenou jako HDP na osobu, měřenou v dolarech na osobu za rok.
* Součin těchto dvou veličin přímo dává množství uvolněných skleníkových plynů na osobu: y-osa je v jednotkách ($ / osobu a rok), x-ová osa v (g CO<sub>2</sub>eq / $), proto jejich součin udává (g CO<sub>2</sub>eq / osobu a rok). Křivky vyznačené šedým podkresem (hyperboly) tak ukazují, jakým způsobem se množství emisí na osobu zvyšuje od levého dolního rohu po pravý horní roh. Osa doplněná nad grafem udává hodnoty ročních emisí na osobu v tunách CO<sub>2</sub>eq pro jednotlivé křivky.
* Plocha bublin států a světových regionů znázorňuje velikost populace. Na základě zobrazených emisí na osobu ve zvyšujících se křivkách lze přibližně odhadnout celkové emise jednotlivých regionů. Barevné kódování odpovídá kontinentům, doplněným o Rusko.
* **Světový průměr emisní intenzity ekonomik je 439 gramů CO<sub>2</sub>eq na dolar vyprodukovaného HDP**, průměrné světové HDP na osobu 14 851 dolarů. Součin těchto dvou hodnot dává průměrné emise jako 6 519 589 g, neboli **6,5 tuny CO<sub>2</sub>eq na osobu a rok**.
* Vybrané státy jsou v infografice zobrazeny samostatně (typicky státy s větší populací nebo s vyššími emisemi skleníkových plynů), zbývající státy daných regionů jsou zpravidla sdruženy do dvou skupin, označených A a B. Přesné rozdělení států je popsáno níže a je identické s infografikou [Emise světových regionů přepočtené na osobu](/infografiky/emise-svet-na-osobu). Skupiny A obecně zahrnují státy s vysokými emisemi na osobu (zpravidla tedy také vyšším HDP na osobu), oproti tomu skupiny B zahrnují státy s nízkými emisemi na osobu. Umístění těchto skupin v grafu pak podtrhuje velké rozdíly mezi ostatními státy daných regionů.

## Komentáře ke grafu

* Graf ilustruje **souvislost mezi emisní intenzitou ekonomiky a celkovými emisemi daného regionu**.
* Například celá evropská ekonomika je mírně větší než čínská, přesto však produkuje jen přibližně 40 % čínských emisí. Zároveň i mezi evropskými státy jsou výrazné rozdíly v emisní intenzitě – například **Francie produkuje 171 gramů emisí na dolar HDP, zatímco Česká republika 396 gramů**. Ukrajina se výrazně odlišuje od ostatních evropských států, neboť válka způsobila hluboký propad HDP.
* Emisní intenzita do velké míry **souvisí s energetickým mixem a způsobem výroby elektřiny** v daných zemích a regionech. Více než polovina čínské energie pochází z uhlí, proto Čína produkuje relativně vysoké množství emisí na dolar HDP. Podobně i evropské státy s vysokou spotřebou uhlí uvolňují více skleníkových plynů na jednotku HDP. Na opačné straně spektra je Francie, která vyrábí více než 70 % své elektřiny v jaderných elektrárnách a ze zobrazených zemí produkuje nejnižší emise na dolar.
* Dalším faktorem ovlivňujícím emisní intenzitu ekonomik je životní úroveň dané země, která souvisí se strukturou ekonomické produkce. **Zemědělství, stavebnictví a průmysl produkuje relativně více emisí než služby**, v bohatších zemích zpravidla služby představují větší podíl ekonomiky.
* Velmi nízké emise na jednotku HDP mají například Švýcarsko, Singapur, Hongkong a Švédsko (méně než 150 gramů na dolar HDP). Více emisí na dolar HDP produkují častěji chudší země (například Etiopie nebo z evropských zemí Ukrajina), avšak relativně vysoké emise na HDP má také bohatá Austrálie.
* HDP je snadno dostupný ukazatel pro porovnání velikostí ekonomik a určitý ukazatel životní úrovně. Jedná se však o neúplný ukazatel zahrnující pouze materiální aspekt životní úrovně, který také nezohledňuje nerovnosti mezi obyvateli dané země. Srovnávání zemí na základě HDP je v mnoha případech užitečné, avšak je nutné si uvědomovat limity tohoto nástroje. 

## Doplňující informace ke skupinám států

* __Asie A__ (*Brunej, Malajsie, Mongolsko, Singapur*): státy v této skupině mají emise vyšší než 9 t CO<sub>2</sub>eq na osobu a drtivá většina celkových emisí z těchto států připadá na Malajsii, která má v této skupině zdaleka největší populaci.
* __Asie B__ (*Afghánistán, Bangladéš, Filipíny, Myanmar, Pákistán, Vietnam* a další země Asie a ostrovní státy v Tichém oceánu): asijské a tichomořské státy s emisemi na obyvatele nižšími než 6 t CO<sub>2</sub>eq na osobu, přičemž většina států této skupiny má emise na osobu nižší než 3 t CO<sub>2</sub>eq. Nejvyšší celkové emise z této skupiny má Pákistán, který je také nejlidnatější zemí regionu – emise na osobu má přibližně 2 t CO<sub>2</sub>eq.
* __Blízký východ A__ (*Bahrajn, Katar, Kuvajt, Omán, Spojené arabské emiráty*): ropné státy Blízkého východu s poměrně malou populací. Všechny státy této skupiny mají emise na obyvatele vyšší než 25 t CO<sub>2</sub>eq.
* __Blízký východ B__ (*Izrael, Jemen, Jordánsko, Libanon, Sýrie*): státy Blízkého východu, které nejsou významnými vývozci ropy. Emise na osobu mají nižší než 5 t CO<sub>2</sub>eq kromě Izraele, který má 10 t CO<sub>2</sub>eq na osobu.
* __Evropa A__ (*Bělorusko, Estonsko, Finsko, Gibraltar, Irsko, Island, Lucembursko a Norsko*): malá skupina evropských států, které mají vyšší emise na osobu než Česká republika (tedy více než 12 t CO<sub>2</sub>).
* __Evropa B__ (*Belgie, Dánsko, Maďarsko, Nizozemsko, Portugalsko, Rakousko, Řecko, Slovensko, Švédsko* a další menší evropské státy): ostatní evropské státy s nižšími emise na osobu než Česká republika (méně než 12 t CO<sub>2</sub>).
* __Afrika__ (Africké státy mimo Egypt, Etiopii, Libyi, Jihoafrickou Republiku a Nigérii): typické emise na osobu jsou 1–4 t CO<sub>2</sub>eq.
* __Jižní Amerika__ (Státy Jižní a střední Ameriky mimo Brazílii): typické emise na osobu jsou 2–6 t CO<sub>2</sub>eq, některé rozvinutější státy jako např. Argentina mají emise 8–10 t CO<sub>2</sub>eq na osobu.


## Poznámky k datům o emisích

* Zdrojem emisních dat je databáze EDGAR (Emission Database for Global Atmospheric Research, Emisní databáze pro globální výzkum atmosféry) provozovaná Společných výzkumným střediskem Evropské komise. Zdrojem ekonomických dat je Světová banka, HDP je přepočteno podle parity kupní síly, aby nedocházelo ke zkreslení způsobenému odlišnými cenami produktů v různých zemích. Hodnoty HDP jsou založené na indikátoru GDP, PPP (constant 2011 international $) Světové banky, který vyjadřuje HDP za rok 2015 přepočtený na ceny roku 2011 (toto o očištění o inflaci umožňuje také srovnávání hodnot HDP v čase).
* Graf uvádí data za rok 2015, neboť novější data pro hlavní skleníkové plyny dosud nebyla publikována.
* Některé menší státy neměly dostupná ekonomická nebo emisní data pro rok 2015, v grafice tak nejsou zahrnuté. Ekonomická data nejsou k dispozici pro Venezuelu, Severní Koreu, Sýrii, Somálsko a Kubu, emisní data chyběla pro Jižní Sudán, Srbsko, Palestinu a některé další velmi malé, zpravidla ostrovní státy (s populací méně než jeden milión). Souhrnně se jedná o necelá 2 % světové populace.
* Údaje odpovídají emisím vyprodukovaným v daném regionu, avšak vzhledem k vývozu a dovozu zboží nemusejí odpovídat emisím vzniklých ze spotřeby v daném regionu.
* V grafu jsou zobrazeny <glossary id="antropogennisklenikoveplyny">antropogenní emise</glossary> CO<sub>2</sub>, N<sub>2</sub>O a CH<sub>4</sub> vyjádřené jako <glossary id="co2eq">CO<sub>2</sub>eq</glossary>, nejsou zde zahrnuty některé marginální skleníkové plyny.
