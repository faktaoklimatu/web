---
layout:     infographic
title:      "Zpoplatnění emisí: Rozšíření ve světě"
slug:       "zpoplatneni-emisi-rozsireni"
redirect_from: "/zpoplatneni-emisi-rozsireni"
weight:     1
tags:       [ opatreni ]
caption:    "Do boje proti globálnímu oteplování se zapojuje celý svět, není to doména Evropské unie. Podívejte se, jak je na tom svět s implementací opatření pro zpoplatnění emisí."
data-our:   ""
data-orig:	[ [ "Zpráva WBG", "https://openknowledge.worldbank.org/handle/10986/31755" ] ]
---
## Jak číst infografiku?

Tato infografika zobrazuje **celkové množství emisí pro danou zemi**, nebo region, vyjádřené jako velikost kruhu. Barevný výsek udává **množství emisí pokryté iniciativami pro zpoplatnění emisí**. Dvě barvy, případně jejich kombinace, zastupují **druh opatření implementovaného na daném území** — uhlíkovou daň, systém pro obchodování s emisemi, nebo kombinaci obojího. Symboly ilustrují **hospodářská odvětví spadající pod daná opatření**.

## Studie, ze které infografika vychází

Infografiku na této stránce jsme přebrali ze [studie](https://openknowledge.worldbank.org/handle/10986/31755), kterou v roce 2019 zveřejnila skupina globální klimatické změny organizace World Bank Group. **Studie mapuje 57 iniciativ pro zpoplatnění emisí na státních i oblastních úrovních, popisuje jaká země si volí jaká opatření a jakým způsobem je implementuje.** Jedna z autorek studie, Celine Ramstein, v krátkém [rozhovoru](https://www.youtube.com/watch?v=jBcpZahjKcE) prezentuje její nejdůležitější a nejzajímavější poznatky.

Závěrem zprávy je, že úhrnem tyto iniciativy pokrývají **20 % z celkového množství emisí**. Jejich počet rychle roste, **38 z nich bylo implementováno v posledních 10 letech**. Důležité je ale i podívat se na nastavení jednotlivých opatření. Dalším zjištěním studie je, že **51 % z pokrytého množství emisí se pohybuje pod úrovní 10$ za tunu ekvivalentu CO2**, přičemž **cena, která by byla vedla k naplnění cílů Pařížské klimatické dohody je 40$ - 80$ dolarů** v závislosti na dané lokalitě, což ve výsledku **splňuje pouze 5 % z celkového množství emisí**. Nejvyšší jednotkovou cenu zavedlo Švédsko — 127$.

Studie se nově věnuje i tzv. **implicitnímu zpoplatnění emisí**, což zahrnuje například vyšší zdanění fosilních paliv. **Celkový podíl emisí pokrytých nějakou legislativou je tedy ještě o něco vyšší než uvedených 20 %.**

Opatření pro zpoplatnění emisí jsou obecně považována za efektivní nástroje pro dosažení klimatických cílů. Proč? Podívejte se na naši [infografiku](https://faktaoklimatu.cz/infografiky/mitigacni-opatreni-mmf), která jednotlivé mechanismy pro regulaci emisí skleníkových plynů srovnává.

## Co přináší do diskuse?
Na co chceme poukázat touto infografikou? Že v tom nejsme sami. V diskusích o globálním oteplování často slýcháme podobný [názor](https://ekonom.ihned.cz/c7-66651430-gidm1-56a8b8ae97805c7?fbclid=IwAR2DXFuH6KfXE0ZRpfAMnyGeFoQZlzH252vKvPLlsRPbxs5pmYl6RCT8ZUE): 

_"Evropa přece sama svět nezachrání. Je nutné tlačit ekonomicky a politicky na Spojené státy, Čínu, Indii, Rusko či Brazílii."_

Přitom z infografiky je patrné, že vedle citovaných států má svoji iniciativu pro zpoplatnění emisí například i Jihoafrická republika, jde mimochodem o **historicky první iniciativu svého druhu na území Afriky**.