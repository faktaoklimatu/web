---
layout:     infographic
title:      "Zpoplatnění emisí: Rozšíření ve světě"
slug:       "zpoplatneni-emisi-ve-svete"
redirect_from: "/zpoplatneni-emisi-ve-svete"
weight:     1
tags:       [ opatreni ]
caption:    "Do boje proti globálnímu oteplování se zapojuje celý svět, není to doména Evropské unie. Podívejte se, jak je na tom svět s implementací opatření pro zpoplatnění emisí."
data-our:   ""
data-orig:	[ [ "Zpráva WBG", "https://openknowledge.worldbank.org/handle/10986/31755" ] ]
---
## Jak číst infografiku?

Tato infografika zobrazuje **celkové množství emisí pro danou zemi**, nebo region, vyjádřené jako velikost plochy kruhu. Barevný výsek udává **množství emisí pokryté iniciativami pro zpoplatnění emisí**. Dvě barvy, případně jejich kombinace, zastupují **druh opatření implementovaného na daném území** — uhlíkovou daň, systém pro obchodování s emisemi, nebo kombinaci obojího. Symboly ilustrují **hospodářská odvětví spadající pod daná opatření**.

Plocha největšího z kruhů (Čína) odpovídá množství 12,4 Gt {% include glossary.html id='co2eq' %} a velikost nejmenšího kruhu (Švýcarsko) množství 0,05 Gt CO<sub>2</sub>eq. Jednotlivá opatření byla rozdělena na systémy obchodování s emisemi (ETS) a uhlíkovou daň v závislosti na tom, jak ve skutečnosti fungují. **Přístupy ke zpoplatnění emisí uhlíku se v posledních letech vyvíjí** a některé z nich nelze přímo zařadit do jedné ze zde popsaných kategorií. Autoři připouštějí, že lze použít jinou kategorizaci.

Kanadská opatření zahrnují obě složky federálního systému (ETS i uhlíkovou daň) a také provinční opatření zpoplatňující uhlíkové emise. RGGI (Regional Greenhouse Gas Initiative) byl prvním opatřením zpoplatňujícím skleníkové plyny ve Spojených státech a dnes je do něj zapojeno deset severovýchodních států. Evropský systém pro obchodování s emisními povoleními zahrnuje také Norsko, Island a Lichtenštejnsko. Kromě plošného ETS implementovaly některé ze zemí i uhlíkovou daň. Japonský systém zahrnuje ETS prefektury Satiama a Tokijský ETS. V Číně dosud funguje osm pilotních ETS systémů, v roce 2020 bude spuštěný také národní ETS. Rozsah pokrytí udává předběžné neoficiální odhady založené na oznámení Státního výboru pro rozvoj a reformy Čínské lidové republiky. Národní ETS zpočátku pokryje pouze energetický sektor, ostatní odvětví jsou pokryta jednotlivými pilotními ETS.


## Studie, ze které infografika vychází

Infografiku na této stránce jsme přebrali ze [studie](https://openknowledge.worldbank.org/handle/10986/31755), kterou v roce 2019 zveřejnila skupina pro globální klimatické změny organizace World Bank Group. **Studie mapuje 57 iniciativ pro zpoplatnění emisí na státních i oblastních úrovních, popisuje jaké země si volí jaká opatření a jakým způsobem je implementují.** Jedna z autorek studie, Celine Ramstein, v krátkém [rozhovoru](https://www.youtube.com/watch?v=jBcpZahjKcE) prezentuje nejdůležitější a nejzajímavější poznatky.

Závěrem zprávy je, že úhrnem tyto iniciativy pokrývají **20 % celosvětových emisí**. Počet iniciativ rychle roste, **38 z nich bylo implementováno v posledních 10 letech**. Důležité však je podívat se i na nastavení jednotlivých opatření. Dalším zjištěním studie je, že **51 % z pokrytého množství emisí se pohybuje pod úrovní 10$ za tunu ekvivalentu CO2**, přičemž **cena, která by byla vedla k naplnění cílů Pařížské klimatické dohody je 40$ — 80$ dolarů** v závislosti na lokalitě, což ve výsledku **splňuje pouze 5 % ze zahrnutých emisí**. Nejvyšší jednotkovou cenu zavedlo Švédsko — 127$ za tunu CO<sub>2</sub>eq.

Studie se nově věnuje i tzv. **implicitnímu zpoplatnění emisí**, což zahrnuje například vyšší zdanění fosilních paliv. **Celkový podíl emisí pokrytých nějakou legislativou je tedy ještě o něco vyšší než uvedených 20 %.**

Opatření pro zpoplatnění emisí jsou obecně považována za **efektivní nástroje pro dosažení klimatických cílů**. Proč? Podívejte se na naši [infografiku](https://faktaoklimatu.cz/infografiky/mitigacni-opatreni-mmf), která jednotlivé mechanismy pro regulaci emisí skleníkových plynů srovnává.

## Co přináší do diskuse?
Na co chceme poukázat touto infografikou? Že v tom nejsme sami. V diskusích o globálním oteplování často slýcháme podobný [názor](https://ekonom.ihned.cz/c7-66651430-gidm1-56a8b8ae97805c7?fbclid=IwAR2DXFuH6KfXE0ZRpfAMnyGeFoQZlzH252vKvPLlsRPbxs5pmYl6RCT8ZUE): 

_"Evropa přece sama svět nezachrání. Je nutné tlačit ekonomicky a politicky na Spojené státy, Čínu, Indii, Rusko či Brazílii."_

Přitom z infografiky je patrné, že vedle citovaných států má svoji iniciativu pro zpoplatnění emisí například i Jihoafrická republika, jde mimochodem o **historicky první iniciativu svého druhu na území Afriky**.


## Komentář: Evropský systém pro obchodování s emisními povoleními

Evropský ETS byl spuštěn **v roce 2005 jako první mezinárodní systém pro obchodování s emisními povolenkami** a pokrývá 45 % emisí skleníkových plynů v EU, především v sektorech energetiky, těžkého průmyslu a letectví. Po pilotním testování byla v roce 2008 zahájena druhá fáze se snížením množstvím povolenek, do které se připojily také některé země mimo EU (Island, Lichtenštejnsko a Norsko). Množství povolenek ve druhé fázi bylo upraveno dle skutečných emisí, avšak ekonomická krize v roce 2008 způsobila propad výroby, tím také propad emisí skleníkových plynů a následně ceny emisních povolení. 

Třetí fáze byla zahájena v roce 2013 a přinesla několik dalších změn – emisní povolenky jsou vydávány v dražbě, maximální množství povolenek je stanoveno na úrovni celé Evropské unie a došlo k rozšíření zahrnutých sektorů. Množství dražených povolenek je každý rok sníženo a celkové emise klesají v souladu s tímto snížením. Ve čtvrté fázi, která začne v roce 2021, bude množství povolenek snížováno rychleji. **V letošním roce budou emise o 21 % nižší oproti roku 2005 a v roce 2030 bude množství povolení (a tedy také emisí) o 43 % nižší.** Snížení emisí v sektorech pokrytých evropským ETS probíhá rychleji než v ostatních sektorech. Cenu evropských emisních povolenek lze nalézt pod symbolem EUA a na počátku roku 2020 byla přibližně 24 eur za tunu CO<sub>2</sub>eq.
