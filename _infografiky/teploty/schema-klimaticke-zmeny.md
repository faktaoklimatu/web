---
layout:     infographic
title:      "Schématická mapa klimatické změny"
slug:       "schema-klimaticke-zmeny"
redirect_from: "/schema-klimaticke-zmeny"
weight:     80
tags-scopes: [ svet ]
tags-topics: [ klima ]
caption:    "Klimatická změna není jen nárůst teploty – jde o souhrnný pojem pro řadu vzájemně provázaných jevů. Změna jednoho faktoru, například zvýšení koncentrace CO<sub>2</sub> v atmosféře, vyvolává dlouhý řetězec příčin a následků."
data-our:   ""
data-orig:	[ ]
---

## Komentáře k schématu (Jak číst tento graf?)

* Lidská činnost v čele se **spalováním fosilních paliv** (uhlí, ropy a zemního plynu) vede ke zvyšování koncentrace oxidu uhličitého (CO<sub>2</sub>) v atmosféře. Ročně se ho v energetice, dopravě a průmyslu vyprodukuje asi 35 miliard tun, odlesňování přidá dalších 5 miliard tun. Na průměrného obyvatele planety tedy připadá asi 5 tun CO<sub>2</sub> ročně. Lidská činnost tak vede k nárůstu koncentrací CO<sub>2</sub> v atmosféře (viz Změny koncentrací CO2 a O2 v atmosféře na s. 14–19). Mezi skleníkové plyny patří kromě CO<sub>2</sub> také metan (CH<sub>4</sub>) a oxid dusný (N<sub>2</sub>O), které vznikají v zemědělství při chovu dobytka, pěstování rýže či používání průmyslových hnojiv.

* Vyšší koncentrace CO<sub>2</sub> a dalších skleníkových plynů v atmosféře vedou k silnějšímu skleníkovému efektu. Tepelné záření, které by jinak planeta Země  vyzářila do vesmíru, je skleníkovými plyny pohlceno a vráceno zpět k povrchu. Země se proto otepluje.

* Zesílený skleníkový efekt vede k oteplování vzduchu i vody v oceánech. Od průmyslové revoluce narostly teploty vzduchu v průměru o 1,2 °C, ale většinu tepla pohltila voda v oceánech, jejíž teplota také dlouhodobě narůstá. Změna teploty je  různá v různých místech – severní polární oblasti se oteplují čtyřikrát rychleji než oceány. (viz Mapa změny teploty mezi lety 1961–2019 na s. 18–19)

* Atmosférický CO<sub>2</sub> se částečně rozpouští v oceánu, kde vytváří kyselinu uhličitou. To vede k poklesu pH, neboli okyselování oceánů. To je nebezpečné pro korály a jiné mořské živočichy (viz Proč je oteplení o víc než 1,5 °C problém? na s. 24–27)

* Vyšší teploty mořské vody způsobují  zmenšování plochy a tloušťky mořského zámrzu v Severním ledovém oceánu. V září 1979 byl objem ledu v severním ledovém oceánu asi 17 000 km3, v září roku 2017 již jen 5000 km3. Očekává se, že kolem roku 2050 přijdou první léta, během kterých rozmrzne celý Severní ledový oceán. 

* Oteplení planety vede k častějším vlnám veder, silnějším hurikánům, závažnějším a delším suchým obdobím, ale také k silnějším dešťům a povodním – tedy k častějšímu výskytu extrémních jevů.

* Hladina světových oceánů se zvyšuje rychlostí 3,3 cm za desetiletí. Z toho asi polovinu způsobuje tání pevninských ledovců, druhou polovinu nárůstu hladin má na svědomí oteplování mořské vody – jako každý jiný materiál, i mořská voda zvětšuje s teplotou svůj objem.

* Zvyšující se teploty stojí rovněž za táním horských ledovců v Alpách, Himalájích, Andách a dalších světových pohořích. To bude mít zásadní dopad na zemědělství a zásoby vody, neboť v mnoha oblastech světa jsou řeky napájeny z tajících horských ledovců.    

## Další vysvětlující poznámky

* Oxid uhličitý v průmyslu vzniká jednak spalováním fosilních paliv při zahřívání (tavení, destilace, sušení apod.) a jednak při některých chemických reakcích např. při výrobě cementu nebo železa. Pokud se emise třídí podle těchto kritérií, pak například část emisí z výroby cementu bude započítána jako "průmyslové procesy" zatímco druhá část, která souvisí se zahříváním na vysokou teplotu, bude započítána jako "spalování v průmyslu". 

* Častým argumentem zpochybňujícím lidský vliv na klima je, že nejsilnější skleníkový plyn je obyčejná vodní pára. To je pravda. Množství vodní páry v atmosféře je ale také ovlivňováno lidskou činností, byť nepřímo. Cyklus vodní páry je řízen teplotou, která je ovlivňována ostatními skleníkovými plyny vypouštěnými člověkem. Ve výpočtech síly skleníkového efektu a citlivosti klimatu (viz Historie výzkumu skleníkového efektu na s. 8–9) je vliv vodní páry započítán.