---
layout:     infographic
title:      "Vývoj světové teplotní anomálie"
slug:       "vyvoj-teplotni-anomalie"
redirect_from: "/vyvoj-teplotni-anomalie"
published:  2019-08-03
weight:     100
tags-scopes: [ svet ]
tags-topics: [ klima ]
caption:    "Planeta je nyní o 1,2 °C teplejší než v tzv. předindustriálním období, tedy v letech 1850–1900. To je však průměrná hodnota teplotní anomálie pro celou planetu – většina míst na severní polokouli je dnes oproti referenčnímu období teplejší o 2–3 °C."
# TODO: Nahradit za dataset, až bude text dopsaný.
# dataset:    "vyvoj-teplota-svet"
data-our:   "https://docs.google.com/spreadsheets/d/1XDa9X1W-bEJhKYMtefvwPuz5N0l2HPyio5dR5KI9qsY/edit?usp=sharing"
data-orig:  [ [ "Zdrojová data NASA", "https://data.giss.nasa.gov/gistemp/" ] ]
---

## Co je vidíme v grafu?

Graf zobrazuje vývoj __teplotní anomálie__ vzhledem k __referenčnímu období 1850–1900__ v uplynulých 140 letech. Teplotní anomálie pro daný rok udává,
o kolik byl svět teplejší než průměrná teplota ve vybraném referenčním období a podrobněji oba pojmy vysvětlujeme níže. Data jsou zpracována z měření více než 20 000 stanic na souši, měření lodí i plovoucích bójí a vědeckých stanic v Arktidě a Antarktidě.

Z grafu můžeme také vidět, že rok 2016 byl nejteplejším rokem v historii měření, jako druhý následuje rok 2019. 
V první dvacítce nejteplejších let je pouze jeden (1998) z minulého století, všechny ostatní rekordní roky jsou ze století jednadvacátého.

## Co je to referenční období?

Když chceme říct, o kolik bylo v daném roce nějaké místo nebo celý svět teplejší než "normálně", musíme nejdřív vyjasnit, co znamená to "normálně". 
Říká se tomu referenční období. Například v celosvětovém průměru byl rok 2016 o 1,2 °C teplejší než průměr z let 1850–1900, ale jen o 0,6 °C teplejší než průměr z let 1981–2010. Tedy když v jiných zdrojích uvidíte jiné uváděné hodnoty teplotní anomálie, podívejte se, k jakému referenčnímu období jsou hodnoty vztahovány. 

Na těchto stránkách __používáme jako referenční období roky 1850–1900__, protože např. Pařížská dohoda, ale i většina vědeckých publikací, vztahuje hodnoty dosaženého nebo předpokládaného oteplení planety právě k touto období. Toto období se označuje se jako *pre-industriální*, což znamená *před průmyslovou revolucí*. Z historického pohledu to není přesné pojemnování, neboť průmyslová revoluce v té době již probíhala. Z období před rokem 1850 však nemáme k dispozici dostatek teplotních záznamů a do roku 1900 se koncentrace CO2 v atmosféře se pohybovaly okolo 280–300 ppm – a tedy teplota planety ještě nebyla příliš ovlivněna zesilujícím se skleníkovým efektem. Proto zpráva [IPCC SR15](https://www.ipcc.ch/sr15/) pro potřeby vědecké komunity definuje roku 1850 - 1900 jako standardní referenční období pro preindustriální teploty. 

Původní data z NASA GISS používaly jako referenční období roky 1951-1980, pro převedení na "pre-industriál" jsme použili výstupy analýzy teplotních řad ze zprávy [IPCC SR15 ](https://www.ipcc.ch/sr15/).

## Jak se počítá světová teplotní anomálie?

Teplotní anomálie pro daný rok udává,
o kolik byl svět teplejší než průměrná teplota
ve vybraném referenčním období. Teplotní
anomálie pro rok 2016, který je v době vydání
této publikace zatím nejteplejší v historii,
byla 1,2 °C – to znamená, že v celoplanetárním průměru byl rok 2016 o 1,2 °C teplejší
než období 1850–1900. Různá místa na
planetě však v různých měsících zažívala
různé teploty. Třeba listopad roku 2016 byl
v Kanadě o více než 5 °C teplejší, pro většinu
Ruska o 4 °C chladnější a v Evropě jen slabě
nadprůměrný. Tato chladnější a teplejší místa
se při průměrování vyrovnají, celoplanetární
a celoroční průměr pro rok 2016 vyšel 1,2 °C.

* Graf znázorňuje světovou teplotní anomálii, nikoliv absolutní teplotu.
* Světová teplotní anomálie je vypočtena jako vážený průměr místních teplotních anomálií pro jednotlivé měřicí stanice. Vážený průměr koriguje rozdílnou hustotu měřicích stanic v různých místech.
* Místní teplotní anomálie pro daný den je definována jako rozdíl aktuální denní teploty a průměru teplot pro daný den v referenčním období (tzn. v letech 1850–1900). Místní teplotní anomálie tedy udává, o kolik stupňů je dané místo v daný den teplejší/chladnější než průměrný odpovídající den v referenčním období.
* Růst teplotní anomálie neznamená, že všechna místa na Zemi se oteplila o 1 °C. Teplota v jednom roce může být například v Evropě o 3 °C vyšší než dlouhodobý průměr, zatímco v Indii o 2 °C nižší než dlouhodobý průměr. Případně teplá zima může být vyvážena studeným létem apod.

## Proč se používá teplotní anomálie místo absolutní průměrné teploty? 

* Důvodů je více, všechny se ale týkají správnosti zpracování dat. Například: teplota typicky závisí na nadmořské výšce a kdybychom přidali do datového souboru několik vysokohorských stanic, průměrná hodnota by poklesla. Teplota planety by tedy závisela na výběru poloh měřicích stanic. To se ale při použití teplotní anomálie neděje.
* Teplotní anomálie v geograficky blízkých místech bývají podobné. Jinak řečeno, pokud je teplota na Sněžce o 2 °C nižší než dlouhodobý průměr, je teplota v Praze typicky přibližně o 2 °C nižší také. Když bude mít měřicí stanice na Sněžce výpadek, výslednou teplotní anomálii to neovlivní, ale výslednou průměrnou teplotu ano.

## Klíčová fakta

* Svět se oteplil o cca 1,2 °C. Zatím největší teplotní anomálie (TA) nastala v roce 2016 (roční průměrná teplotní anomálie byla +1,24 °C, přičemž v únoru 2016 dosáhl měsíční průměr TA 1,60 °C).
* Dvě třetiny oteplení nastaly po roce 1975. Trend oteplování se pohybuje mezi 0,15–0,20 °C za dekádu.
* Lokální teploty se mění – částečně v předvídatelných cyklech den–noc a léto–zima, částečně nepravidelnými atmosférickými jevy. Ale globální teplota je určena tím, kolik energie přijme Země ve formě záření od Slunce a kolik jej vyzáří do vesmíru. Tato množství se v průběhu času mění jen málo. Množství energie, kterou Země vyzáří ve formě tepelného záření do vesmíru, silně záleží na chemickém složení atmosféry – na koncentracích skleníkových plynů.
* Oteplení planety o 1 °C je velmi významné, protože i k tak "malé” změně teploty oceánů a souše je nutné obrovské množství energie. Před 20 000 lety vedlo oteplení o 3-4 °C ke konci doby ledové, kdy postupně roztálo zalednění velké části Evropy a Severní Ameriky.


## Jak souvisí světová teplotní anomálie s oteplením jednotlivých regionů?  

* Typicky se místa na souši oteplují rychleji než oceány – v Evropě a severní Asii je trend v rychlosti oteplování asi 2–3× vyšší než trend světové teplotní anomálie, v arktických oblastech je oteplování přibližně 3–4× rychlejší než světový trend. https://faktaoklimatu.cz/infografiky/mapa-zmeny-teploty

## Odpovídá současné oteplení předpovědím z klimatických modelů? 

Od roku 1900 se koncentrace CO2 zvýšila z 295 ppm na 410 ppm, tedy skoro o 40 %. Jestliže zdvojnásobení koncentrace má
podle klimatických simulací vést k oteplení o 3 °C, nárůst o 40 % by měl způsobit oteplení o 1,2 °C. Výsledek měření skutečných
teplotních anomálií je stejný: 1,2 °C oproti předindustriálnímu období (více o něm dále
v textu). Toto srovnání je zjednodušené – nezahrnuje další skleníkové plyny (metan CH4
a oxid dusný N2O) ani setrvačnost klimatu, ale dobře ukazuje, že pozorovaný nárůst teploty rámcově odpovídá předpovědím.



## Více o datasetu a metodice zpracování dat. 
