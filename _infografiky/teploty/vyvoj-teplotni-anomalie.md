---
layout:     infographic
title:      "Vývoj průměrné světové teplotní anomálie"
slug:       "vyvoj-teplotni-anomalie"
redirect_from: "/vyvoj-teplotni-anomalie"
weight:     2
tags:       [ teploty ]
caption:    "Planeta je nyní o 0,8–1,0 °C teplejší než v letech 1951–1980. To je však průměrná hodnota teplotní anomálie pro celou planetu – většina míst na severní polokouli je dnes oproti referenčnímu období teplejší o 2–3 °C."
data-our:   "https://docs.google.com/spreadsheets/d/1dIK4lqpfGxr0Ea_KT_WmR6GpB2nc2Y9ylYf_3TBu95M/edit?usp=sharing"
data-orig:  [ [ "Zdrojová data NASA", "https://data.giss.nasa.gov/gistemp/" ] ]
---

## Co je zobrazeno v grafu

* Data jsou zpracovány z měření 6 300  stanic na souši, měření lodí i plovoucích bójí a vědeckých stanic v Arktidě a Antarktidě.
* V grafu je znázorněn vývoj __teplotní anomálie__ vzhledem k __referenčnímu období 1951–1980__, nejde o graf průměrné teploty. Podrobnosti k výpočtu teplotní anomálie níže.

## Klíčová fakta

* Svět se oteplil o cca 1 °C. Zatím největší teplotní anomálie (TA) nastala v roce 2016 (roční průměrná teplotní anomálie byla +1,01 °C, přičemž v lednu 2016 dosáhl měsíční průměr TA 1,37 °C).
* Dvě třetiny oteplení nastaly po roce 1975. Trend oteplování se pohybuje mezi 0,15&ndash;0,20 °C za dekádu.
* Lokální teploty se mění &ndash; částečně v předvídatelných cyklech den&ndash;noc a léto&ndash;zima, částečně nepravidelnými atmosférickými jevy. Ale globální teplota je určena tím, kolik energie přijme Země ve formě záření od Slunce a kolik jej vyzáří do vesmíru. Tato množství se v průběhu času mění jen málo. Množství energie, kterou Země vyzáří ve formě tepelného záření do vesmíru, silně záleží na chemickém složení atmosféry &ndash; na koncentracích skleníkových plynů.
* Oteplení planety o 1 °C je velmi významné, protože i k tak "malé” změně teploty oceánů a souše je nutné obrovské množství energie. Před 20 000 lety vedlo ochlazení o 5 °C k době ledové a zalednění velké části Evropy a Severní Ameriky.

## Metoda výpočtu teplotní anomálie

* Graf znázorňuje světovou teplotní anomálii, nikoliv absolutní teplotu.
* Světová teplotní anomálie je vypočtena jako vážený průměr místních teplotních anomálií pro jednotlivé měřicí stanice. Vážený průměr koriguje rozdílnou hustotu měřicích stanic v různých místech.
* Místní teplotní anomálie pro daný den je definována jako rozdíl aktuální denní teploty a průměru teplot pro daný den v referenčním období (tzn. v letech 1951&ndash;1980). Místní teplotní anomálie tedy udává, o kolik stupňů je dané místo v daný den teplejší/chladnější než průměrný odpovídající den v referenčním období.
* Růst teplotní anomálie neznamená, že všechna místa na Zemi se oteplila o 1 °C. Teplota v jednom roce může být například v Evropě o 3 °C vyšší než dlouhodobý průměr, zatímco v Indii o 2 °C nižší než dlouhodobý průměr. Případně teplá zima může být vyvážena studeným létem apod.

## Další poznámky

* Typicky se místa na souši oteplují rychleji než oceány &ndash; v Evropě a severní Asii je trend v rychlosti oteplování asi 2&ndash;3x vyšší než trend světové teplotní anomálie, v arktických oblastech je oteplování přibližně 3&ndash;4x rychlejší než světový trend.
* Proč se používá teplotní anomálie místo absolutní průměrné teploty? Důvodů je více, všechny se ale týkají správnosti zpracování dat. Například: teplota typicky závisí na nadmořské výšce a kdybychom přidali do datového souboru několik vysokohorských stanic, průměrná hodnota by poklesla. Teplota planety by tedy závisela na výběru poloh měřicích stanic. To se ale při použití teplotní anomálie neděje. 
* Teplotní anomálie v geograficky blízkých místech bývají podobné. Jinak řečeno, pokud je teplota na Sněžce o 2 °C nižší než dlouhodobý průměr, je teplota v Praze typicky přibližně o 2 °C nižší také. Když bude mít měřicí stanice na Sněžce výpadek, výslednou teplotní anomálii to neovlivní, ale výslednou průměrnou teplotu ano.
