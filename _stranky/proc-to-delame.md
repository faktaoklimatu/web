---
layout:     default
title:      "Proč to děláme?"
slug:       proc-to-delame
published:  false
---

## Problém

Data a fakta o klimatické krizi jsou sice v principu dostupná (zprávy IPCC, data o emisích Eurostatu nebo teplotní řady jednotlivých měřicích stanic), ale obtížně dohledatelná, těžko srozumitelná nebo vyžadují dobrou znalost angličtiny. Důsledkem toho pak třeba je, že novináři píšou o stávkách za klima aniž by popsali problém, na který stávkující chtějí upozornit (a aniž by ho chápali), nebo že pouze přejímají články a dělají rozhovory.

## Co chceme přinést do světa?

Dostupná a dostatečně srozumitelná data (a infografiky) pro ty, kteří data chtějí či potřebují, ale nemají čas nebo trpělivost si je sami vyhledávat nebo nemají dostatečnou znalost angličtiny.

## Jak to bude vypadat?

Naším cílem je vytvořit web a samostatně použitelné infografiky. Cílová skupina nejsou „běžní lidé“, ale lidé, kteří data z nějakého důvodu chtějí či potřebují a tedy jsou ochotni dát do čtení webu více úsilí. Nesnažíme se zaujmout během prvních deseti sekund ani vysvětlit všechno a laicky. Příklady cílových osob:

* Novinář, který připravuje článek o klimatu a chce se zorientovat v datech (a ideálně je použije v článku). Alternativně může být odkaz na stránky součástí tiskových zpráv při demonstracích.
* Politik/aktivista, který se chce připravit na veřejnou diskusi. Kromě toho, že si data nastuduje si je může vytisknout a donést do televize.
* Učitel, který chce učit o klimatické změně a hledá data, která by předložil studentům.
* Člověk, který chce svoje argumenty v diskusi podložit daty.

## Jaké máme krátkodobé cíle?

Chceme změnit veřejnou diskusi o klimatické krizi (tím, že budou k dispozici data) a v důsledku způsobit, že reakce na klimatickou krizi se stane volebním tématem. V příkladech:

* Když bude další město vyhlašovat „stav klimatické nouze“ a v televizi bude moderátor zpovídat starostu obce, chceme, aby starosta vytáhl grafy a vysvětlil na nich proč se rozhodli tímto způsobem poukázat na problém. (Když posledně Praha 7 vyhlásila stav klimatické nouze, moderátor vedl se starostou diskusi u stolečku a absence dat diskusi velmi negativně ovlivnila.)
* Až budou novináři reportovat studentské stávky za klima, chceme, aby ve svých reportážích více vysvětlovali běžným lidem současnou klimatickou krizi. (Články na jaře 2019 se spíše soustředili na akt protestu a osobnosti stávkujících, místo aby se zabývaly problémem.)

## Jaké chceme dlouhodobé dopady?

V důsledku chceme pomoci přesměrovat společnost na vývojovou trajektorii, ve které existuje budoucnost, ve které se bude dát rozumně žít. K tomu nestačí individuální úsilí (třídit odpad), ale jsou nutné politické/celospolečenské kroky (např. uzákonit uhlíkovou daň a zakázat těžbu a spalování fosilních paliv). Aby byly tyto celospolečenské kroky myslitelné, je nutné, aby ti, kteří o tom rozhodují, měli dostatečný mandát. To například znamená, že reakce na klimatickou krizi se musí stát volebním tématem.  
