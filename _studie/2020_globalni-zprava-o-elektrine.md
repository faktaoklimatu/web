---
layout:     study
title:      "Globální zpráva o elektřině 2020"
slug:       2020_globalni-zprava-o-elektrine
weight:     7
tags:       [ studie, svet, elektrina ]
caption:    ""
intro:      "Zpráva think-tanku EMBER vydaná v březnu 2020 nabízí globální analýzu zdrojů výroby elektřiny v roce 2019 a změny ve výrobě elektřiny oproti předchozím rokům. Zpráva také obsahuje kompletní dataset popisující zdroje výroby elektřiny pro všechny státy světa za posledních 20 let."
summary:    |
    * **Výroba elektřiny z uhlí se v roce 2019 celosvětově propadla o 3 % ve srovnání s rokem 2018.** V důsledku došlo k poklesu celkových emisí při výrobě elektřiny o 2 %, jedná se však spíše o jednorázový pokles než o začátek dlouhodobého trendu.
    * Mezi jednotlivými regiony jsou značné rozdíly. **Lídry v nahrazování uhlí jinými zdroji jsou Evropská unie a Spojené státy americké, od roku 2007 míra využívání uhlí pro výrobu elektřinu v obou poklesla na polovinu.** V EU byl tento pokles nahrazen obnovitelnými zdroji (větrné a solární elektrárny), v USA bylo uhlí nahrazeno převážně zemním plynem.
    * Produkce z větrných a solárních elektráren vzrostla v roce 2019 o 15 %, kdy tyto zdroje vyrobily 8 % celosvětové elektřiny.
    * Celosvětová poptávka po elektřině stále roste, v roce 2019 se navýšila o 1,4 %. Jednalo se o nejnižší nárůst od roku 2009, příčinou byla nižší ekonomická produkce a mírnější zima především v USA a EU. Poptávka po elektřině v Číně vzrostla o 5 %.
    * Tříprocentní pokles ve využívání uhlí však stále není dostatečný pro efektivní zmírnění klimatické změny. Scénář udržitelného rozvoje podle Mezinárodní energetické agentury (IEA) vyžaduje každoroční snížení o 4 %, scénář 1,5 °C podle IPCC dokonce o 11 %. **Zároveň data naznačují, že pokles v roce 2019 je spíše krátkodobým výkyvem než začátkem slibného trendu** – v předchozích letech míra využívání uhlí pro výrobu elektřiny spíše rostla, vývoj v roce 2019 byl ovlivněn nižším růstem HDP a počasím.

study-title:        "Global Electricity Review 2020"
study-author:       "Dave Jones a kol."
study-institution:  "Ember: Coal to Clean Energy Policy"
study-year:         2020
study-url:          "https://ember-climate.org/project/global-power-2020/"
study-pdf:          "https://ember-climate.org/wp-content/uploads/2020/03/Ember-2020GlobalElectricityReview-Web.pdf"

---

## Shrnutí

Celosvětově došlo v roce 2019 k poklesu ve využívání uhlí pro výrobu elektřiny o 3 % a uhlíková intenzita výroby elektřiny (tedy množství emisí na jednotku vyrobené elektřiny) je dnes o 15 % nižší než před deseti lety. Celkové emise způsobené výrobou elektřiny však stále rostou, neboť poptávka po elektřině se v uplynulé dekádě navýšila průměrně o 2,5 % každým rokem. Také v budoucnu lze očekávat další tlak na nárůst spotřeby elektřiny v důsledku snižování podílu fosilních paliv v dopravě a ve vytápění a v postupném nahrazování elektřinou. 

Tabulka shrnuje produkci elektřiny v roce 2019 celosvětově, v hlavních regionech a pro srovnání také v České republice, včetně zastoupení jednotlivých zdrojů, spotřeby elektřiny na osobu a uhlíkové intenzity výroby elektřiny.

<div class="table table-striped table-hover" markdown="1">

| Region               | Vyrobeno <br/>celkem | Podíl<br/>uhlí | Podíl<br/>plynu | Podíl<br/>Jádra| Podíl<br/>OZE |Spotřeba<br/>na obyvatele | Uhlíková<br/>intenzita<br/>g CO2 / kWh |
| -------------------- |---------------------:| --------------:| ---------------:| -------------:|--------------:|-------------------------:| ---------------------------------------:|
| Celý svět            | 25 821 TWh           | 35&thinsp;%    |   24&thinsp;%   | 11&thinsp;%   | 27&thinsp;%   | 3 408 kWh                | 442                                |
| Evropská unie        | 3 211 TWh            | 14&thinsp;%    |   22&thinsp;%   | 26&thinsp;%   | 35&thinsp;%   | 6 259 kWh                | 256                                |
| USA                  | 4 153 TWh            | 23&thinsp;%    |   38&thinsp;%   | 19&thinsp;%   | 18&thinsp;%   | 12 661 kWh               | 406                                |
| Čína                 | 7 325 TWh            | 62&thinsp;%    |    3&thinsp;%   | 5&thinsp;%    | 28&thinsp;%   | 5 109 kWh                | 576                                |
| Indie                | 1 378 TWh            | 72&thinsp;%    |    3&thinsp;%   | 3&thinsp;%    | 21&thinsp;%   | 1 008 kWh                | 651                                |
| Ostatní státy        | 9 754 TWh            | 21&thinsp;%    |   36&thinsp;%   | 7&thinsp;%    | 28&thinsp;%   | 2 478 kWh                | 388                                |
| -------------------- |---------------------:| --------------:| ---------------:| -------------:|--------------:|-------------------------:| ----------------------------------:|
| Česká republika    | 86 TWh               | 43&thinsp;%    |    7&thinsp;%   | 35&thinsp;%   | 13&thinsp;%   | 6 916 kWh                | 657*                               |

</div>

*\* Uhlíková intenzita pro ČR je založena na datech z roku 2016, hodnota za rok 2019 bude s velkou pravděpodobností podobná.*

### Evropská Unie

Poptávka po elektřině v Evropské Unii dlouhodobě stagnuje. Mezi roky 2018 a 2019 došlo v EU k propadu využívání uhlí k výrobě elektřiny o 24 % a emise skleníkových plynů z výroby elektřiny poklesly o 13 %. Jde o pokračování dlouhodobého trendu, kdy v rámci EU je uhlí postupně nahrazováno obnovitelnými zdroji, zejména ve státech západní Evropy. Pro dosažení udržitelných scénářů podle IEA či IPCC (1,5 °C scénář) je tento trend dostatečný, pokud se ho podaří udržet. Především je nutné dále nahrazovat uhelné elektrárny ve státech jako je Německo nebo Polsko. Uhlíková intenzita výroby elektřiny v EU je 256 g CO2 / kWh, o 42 % nižší než je světový průměr a uhlí se na výrobě elektřiny podílí pouhými 14 %.

### Spojené státy americké 

Poptávka po elektřině v USA dlouhodobě stagnuje. Mezi roky 2018 a 2018 došlo k poklesu ve využívání uhlí o 16 %, v mixu výroby elektřiny tak uhlí představuje 23 %. Uhlí je nahrazováno především zemním plynem, rozvoj větrných a solárních elektráren je v USA nejnižší ze sledovaných regionů. Průměrný obyvatel USA spotřebovává 12,7 MWh ročně, tedy přibližně čtyřikrát více elektřiny oproti světovému průměru 3,4 MWh. Uhlíková intenzita výroby elektřiny v USA je 405 g CO2 / kWh.

### Čína
V Číně vzrostla spotřeba uhlí při výrobě elektřiny o 2 % a Čína samotná tak využívá více než polovinu celosvětové spotřeby uhlí při výrobě elektřiny, v jejím mixu výroby elektřiny představuje 62 %. Využívání obnovitelných zdrojů (větrných a solárních elektráren) při výrobě elektřiny vzrostlo o 16 %, přesto to však nestačilo na pokrytí prudkého růstu poptávky po elektřině. Rovněž došlo k 18% nárůstu produkce elektřiny z jaderných elektráren. Průměrná roční spotřeba elektřiny na osobu je 5,2 MWh, což je o 53 % vyšší než světový průměr a například také více než průměrná roční spotřeba na osobu ve Velké Británii, avšak stále nižší než průměr celé EU 6,3 MWh.

### Indie
V indickém mixu výroby elektřiny představuje uhlí 72 %, tedy ještě více než v Číně, v roce 2019 však výroba elektřiny z uhlí poklesla o 3 %. Pravděpodobně se jedná o krátkodobý výkyv, způsobený nižším ekonomickým růstem a vyšší výrobou elektřiny z vodních elektráren v důsledku neobvykle silné monzunové sezóny. V roce 2019 Indie otevřela největší solární elektrárnu na světě. Spotřeba elektřiny na osobu je v Indii pouze třetina světového průměru.

### Ostatní světové státy 
Ostatní státy souhrnně navýšily využívání uhlí ve výrobě elektřiny o 1 % (především díky nárůstu ve Vietnamu, Indonésii a Pákistánu, oproti tomu využívání uhlí pokleslo v Jižní Koreji, Japonsku a Jižní Africe). V roce 2019 rovněž vzrostla výroba elektřiny u ostatních států ze solárních elektráren o 33 % (především v Japonsku, Jižní Koreji, Austrálii a Vietnamu), z větrných elektráren o 11 % a z jaderných elektráren o 7 % (renovace elektráren v Japonsku a Jižní Koreji). Mezi státy jsou však výrazné rozdíly – průměrná roční spotřeba elektřiny je 2,4 MWh na osobu, avšak Kanada a některé státy blízkého východu spotřebovávají více než 15 MWh, oproti tomu mnoho afrických zemí má průměrnou spotřebu na osobu nižší než 0,2 MWh.

### Je trend dostatečný?
3% pokles ve využívání uhlí by nebyl dostatečný pro efektivní zmírnění klimatické změny ani v případě, že by se skutečně jednalo o začátek dlouhodobého trendu. Scénář udržitelného rozvoje Mezinárodní energetické agentury předpokládá snížení spotřeby uhlí na polovinu do roku 2030 a vyžaduje každoroční pokles ve využívání uhlí o 4 % do roku 2025. IPCC zpráva o dosažení limitu 1,5 °C pro globální oteplení vyžaduje pokles využívání uhlí o 75 % do roku 2030, tedy každoroční snížení o 11 %. Loňský pokles o 3 % byl výjimečný, v předchozích letech využívání uhlí zpravidla mírně narůstalo. Oba scénáře rovněž předpokládají každoroční 15% nárůst výroby elektřiny ze solárních a větrných elektráren, toto navýšení bylo v roce 2019 skutečně splněno. Rovněž bylo dosaženo rekordně nízkých nákladů na výrobu elektřiny z obnovitelných zdrojů.


## Poznámky o zpracovateli

Ember (dříve nazývaný Sandbag) je nezávislý klimatický think-tank, zaměřený na podporu přechodu od uhlí k čistým zdrojům elektřiny. Cílem zprávy je předložit analýzu aktuálních trendů ve využívání elektřiny a zároveň také  poskytnout volně přístupný soubor se zdrojovými daty za jednotlivé státy. Zpráva se zabývá pouze výrobou elektřiny, nikoli celým energetickým sektorem, není tak zahrnuta například energie spotřebovaná dopravou (benzín, nafta) či na vytápění (zejména zemní plyn) . 

Dataset obsahuje údaje z let 2000–2019 pro 224 zemí. U hlavních zemí byla data získána od národních zdrojů (jedná se o Čínu, Spojené státy americké, Indii, Evropskou unii a 15 dalších větších států), údaje pro ostatní státy byly získány prostřednictvím [Mezinárodní energetické agentury](https://www.iea.org/). V některých případech byla data doplněná o další odhady (zpravidla se jednalo o produkci elektřiny podle jednotlivých typů výroby u dat z IEA). Detailnější metodologii těchto odhadů a dalších výpočtů popisuje příslušná část zprávy.

